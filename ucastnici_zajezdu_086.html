<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Max, moře a&nbsp;absence myšlenek">
    <meta name="apple-mobile-web-app-capable" content="yes">
    <title>Max, moře a&nbsp;absence myšlenek</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="84">
    <link rel="prev" href="./ucastnici_zajezdu_085.html">
    <link rel="next" href="./ucastnici_zajezdu_087.html">
    <link rel="self" href="ucastnici_zajezdu_086.html">
    <meta name="identifier" content="viewegh-ucastnici-zajezdu-bd89628">
    <meta name="role" content="chapter">
  </head>
  <body data-nb-words="476" data-nb-chars="2853" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ucastnici_zajezdu_085.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="5" data-nb-chars="28"><span class="idea" data-nb-ref-number="1" id="idea1" data-nb-words="5" data-nb-chars="28">Max, moře a&nbsp;absence myšlenek</span></h1>
        <p class="chunk" data-nb-ref-number="2" id="chunk2" data-nb-words="115" data-nb-chars="654"><span class="idea" data-nb-ref-number="2" id="idea2" data-nb-words="115" data-nb-chars="654">Ráno po&nbsp;snídani se&nbsp;Max s&nbsp;Oskarem a&nbsp;Ignácem vydal na&nbsp;pláž. O&nbsp;tom, že&nbsp;hotel, v&nbsp;němž budou ubytováni, má&nbsp;vlastní soukromou pláž, věděl už&nbsp;z&nbsp;prospektu cestovní kanceláře; nepřikládal tomu nejdříve žádný zvláštní význam, ale když nyní pod červenožlutými slunečníky spatřil více než polovinu z&nbsp;těch, které už&nbsp;znal z&nbsp;autobusu a&nbsp;především ze&nbsp;včerejší společné večeře, uvědomil si, jak důležitá je&nbsp;tato okolnost pro jeho psaní&nbsp;– být to&nbsp;normální, veřejná pláž, všechny jeho postavy by&nbsp;se&nbsp;mu&nbsp;kdesi rozprchly a&nbsp;on by&nbsp;o&nbsp;nich ztratil přehled. Takhle se&nbsp;mu&nbsp;bude psát mnohem lépe. Pozdravil se&nbsp;s&nbsp;Denisou a&nbsp;Irmou a&nbsp;s&nbsp;Jolanou a&nbsp;jejími rodiči a&nbsp;nedočkavě se&nbsp;rozběhl k&nbsp;moři.</span></p>
        <p class="chunk" data-nb-ref-number="3" id="chunk3" data-nb-words="351" data-nb-chars="2139"><span class="idea" data-nb-ref-number="3" id="idea3" data-nb-words="351" data-nb-chars="2139">Moře bez nadsázky miloval: jeho hořkou vůni, jeho zpěněné vlny, které mu&nbsp;přátelsky olizovaly nohy a&nbsp;hýbaly pískem pod chodidly. Odjakživa rád plaval&nbsp;– a&nbsp;moře, na&nbsp;rozdíl od&nbsp;stojatých vod českých řek a&nbsp;rybníků věčně neklidné, jeho radost vždycky ještě znásobilo. Vrhl se&nbsp;do&nbsp;vody, jejíž ranní chlad ho&nbsp;donutil zatajit dech, a&nbsp;rychlými tempy rozrážel vzdouvající se&nbsp;hladinu; vlny byly poměrně vysoké, a&nbsp;kdykoli se&nbsp;Max z&nbsp;vrcholu některé obzvlášť mohutné vodní stěny klouzavě propadal dolů, pociťoval až&nbsp;dětinskou, zajíkavou radost. Dobrovolně nastavoval obličej slané tříšti, otáčel se&nbsp;na&nbsp;záda a&nbsp;slastně se&nbsp;protahoval. Dělalo mu&nbsp;dobře cítit po&nbsp;dlouhé době vlastní tělo obtékané neviditelnými proudy i&nbsp;dobývat z&nbsp;plic nedostávající se&nbsp;dech&nbsp;– po&nbsp;většinu roku vysedával nekonečné hodiny doma u&nbsp;počítače a&nbsp;pohyb mu&nbsp;velmi chyběl. Doplaval až&nbsp;k&nbsp;výstražné žluté bójce, s&nbsp;jakousi radostnou štítivostí se&nbsp;chytil jejího oslizlého povrchu a&nbsp;nehtem z&nbsp;ní odloupl několik drobných bílohnědých mušliček. Aby se&nbsp;udržel na&nbsp;hladině, musel prudce komíhat nohama. Představa více než patnáctimetrové hloubky pod ním ho&nbsp;příjemně zneklidňovala. Zapátral očima po&nbsp;břehu, kde se&nbsp;Oskar, který nebyl zrovna dobrý plavec, už&nbsp;s&nbsp;dojemně starostlivými gesty dožadoval jeho návratu, a&nbsp;vydal se&nbsp;zpátky. Plaval klidnými, dlouhými tempy a&nbsp;bílý písek, žlutočervené slunečníky a&nbsp;lehátka a&nbsp;zelené koruny pinií se&nbsp;k&nbsp;němu zvolna přibližovaly. Když se&nbsp;posléze postavil, voda mu&nbsp;sahala už&nbsp;jen k&nbsp;pasu, a&nbsp;jak se&nbsp;zadýchaně brodil ke&nbsp;břehu, příbojové vlny mu&nbsp;s&nbsp;pleskáním narážely do&nbsp;zad. Byla mu&nbsp;trochu zima, ale jakmile po&nbsp;teplém písku přeběhl pláž a&nbsp;pod sprchou si&nbsp;spláchl sůl z&nbsp;těla, slunce ho&nbsp;rychle znovu zahřálo. Sedl si&nbsp;na&nbsp;okraj svého lehátka, vytáhl z&nbsp;tašky plastikovou láhev s&nbsp;červeným střikem a&nbsp;s&nbsp;chutí se&nbsp;napil; potěšilo ho, že&nbsp;víno ještě zůstalo studené. Natáhl se, předal láhev Oskarovi a&nbsp;potom si&nbsp;pomaloučku opřel mokrá záda o&nbsp;rozpálené plátno. Voda z&nbsp;vlasů mu&nbsp;stékala po&nbsp;prsou. Díval se&nbsp;na&nbsp;moře a&nbsp;říkal si, že&nbsp;by&nbsp;ho&nbsp;při pohledu na&nbsp;ty&nbsp;nekonečné modravé dálky měla asi napadnout nějaká hluboká, ne-li dokonce filozofická myšlenka, ale nenapadalo ho&nbsp;nic a&nbsp;bylo mu&nbsp;to&nbsp;úplně jedno.</span></p>
        <p class="chunk" data-nb-ref-number="4" id="chunk4" data-nb-words="5" data-nb-chars="32"><span class="idea" data-nb-ref-number="4" id="idea4" data-nb-words="5" data-nb-chars="32">„Djóó, móře,“ řekl pouze nahlas.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ucastnici_zajezdu_087.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>