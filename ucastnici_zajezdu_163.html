<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Jak minout eden,jenž do těch pekel vede?">
    <meta name="apple-mobile-web-app-capable" content="yes">
    <title>Jak minout eden,jenž do těch pekel vede?</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="161">
    <link rel="prev" href="./ucastnici_zajezdu_162.html">
    <link rel="next" href="./ucastnici_zajezdu_164.html">
    <link rel="self" href="ucastnici_zajezdu_163.html">
    <meta name="identifier" content="viewegh-ucastnici-zajezdu-bd89628">
    <meta name="role" content="chapter">
  </head>
  <body data-nb-words="914" data-nb-chars="5420" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ucastnici_zajezdu_162.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="7" data-nb-chars="40"><span class="idea" data-nb-ref-number="1" id="idea1" data-nb-words="7" data-nb-chars="40">Jak minout eden,jenž do těch pekel vede?</span></h1>
        <p class="chunk" data-nb-ref-number="2" id="chunk2" data-nb-words="7" data-nb-chars="40"><span class="idea" data-nb-ref-number="2" id="idea2" data-nb-words="7" data-nb-chars="40">Pamela mluvila a&nbsp;mluvila, ale Max mlčel.</span></p>
        <p class="chunk" data-nb-ref-number="3" id="chunk3" data-nb-words="206" data-nb-chars="1212"><span class="idea" data-nb-ref-number="3" id="idea3" data-nb-words="206" data-nb-chars="1212">Vůbec tomu nerozuměla. Ještě před pár hodinami, na&nbsp;večírku, byl Max jedním z&nbsp;nejhlasitějších a&nbsp;nejzábavnějších účastníků&nbsp;– a&nbsp;teď celou cestu mlčí. Znervózňovalo ji&nbsp;to. Několikrát se&nbsp;zastavila a&nbsp;pokoušela se&nbsp;Maxe probudit svými polibky. Jeho ústa na&nbsp;ně&nbsp;sice reagovala, dokonce s&nbsp;takovým divným úsměvem, ale jeho ruce mu&nbsp;pokaždé zůstaly viset podél těla. Ještě se&nbsp;jí&nbsp;vůbec nedotkl. Připadalo jí&nbsp;to&nbsp;divné. Nebo když ho&nbsp;upozornila, že&nbsp;měsíc je&nbsp;už&nbsp;skoro v&nbsp;úplňku, zase se&nbsp;jenom divně zasmál. Jeho chování v&nbsp;ní vzbuzovalo zvědavost&nbsp;– a&nbsp;trochu i&nbsp;strach. V&nbsp;borovém lesíku lemujícím pláž byla tak hluboká tma, že&nbsp;se&nbsp;ho&nbsp;raději chytla za&nbsp;ruku; z&nbsp;těch černých siluet složených slunečníků a&nbsp;lehátek, rýsujících se&nbsp;proti bledému písku pláže, úplně dostávala husí kůži. Řekla to&nbsp;Maxovi, ale on, místo aby jí&nbsp;slušně odpověděl, se&nbsp;beze slova svlékl a&nbsp;běžel do&nbsp;moře! Vůbec se&nbsp;nestaral o&nbsp;to, že&nbsp;ho&nbsp;ona, Pamela, vidí, ani o&nbsp;to, jestli je&nbsp;už&nbsp;také svlečená nebo jestli ho&nbsp;následuje. Začínala být trochu uražená. Musela se&nbsp;rozběhnout, aby ho&nbsp;dohonila. Na&nbsp;bosých chodidlech ji&nbsp;zastudil písek. Líbilo se&nbsp;jí, jak voda klouzavě obtéká její nahé tělo, ale nemohla ten pocit pořádně vychutnat, protože Max plaval tak rychle, že&nbsp;mu&nbsp;nestačila.</span></p>
        <p class="chunk" data-nb-ref-number="4" id="chunk4" data-nb-words="22" data-nb-chars="137"><span class="idea" data-nb-ref-number="4" id="idea4" data-nb-words="22" data-nb-chars="137">„Počkej,“ zavolala na&nbsp;něj, ale on&nbsp;se&nbsp;jí&nbsp;přesto stále vzdaloval. Temná vzdouvající se&nbsp;vodní masa na&nbsp;ni&nbsp;působila strašidelně a&nbsp;nepřátelsky.</span></p>
        <p class="chunk" data-nb-ref-number="5" id="chunk5" data-nb-words="5" data-nb-chars="36"><span class="idea" data-nb-ref-number="5" id="idea5" data-nb-words="5" data-nb-chars="36">„Maxi, prosím tě, počkej,“ žadonila.</span></p>
        <p class="chunk" data-nb-ref-number="6" id="chunk6" data-nb-words="9" data-nb-chars="53"><span class="idea" data-nb-ref-number="6" id="idea6" data-nb-words="9" data-nb-chars="53">Viděla, jak se&nbsp;velkým obloukem obrací a&nbsp;plave nazpět.</span></p>
        <p class="chunk" data-nb-ref-number="7" id="chunk7" data-nb-words="6" data-nb-chars="37"><span class="idea" data-nb-ref-number="7" id="idea7" data-nb-words="6" data-nb-chars="37">„Stačíš tady?“ chtěla vědět. „Já ne.“</span></p>
        <p class="chunk" data-nb-ref-number="8" id="chunk8" data-nb-words="60" data-nb-chars="325"><span class="idea" data-nb-ref-number="8" id="idea8" data-nb-words="60" data-nb-chars="325">Chtěla se&nbsp;ho&nbsp;chytit, ale proplaval kolem ní&nbsp;v&nbsp;příliš velké vzdálenosti. Plavala znovu rychle za&nbsp;ním. Po&nbsp;chvíli zjistila, že&nbsp;jí&nbsp;voda dosahuje už&nbsp;jen k&nbsp;pasu, a&nbsp;tak se&nbsp;postavila a&nbsp;trochu ztěžka se&nbsp;brodila ke&nbsp;břehu. V&nbsp;jedné chvíli na&nbsp;cosi šlápla&nbsp;– patrně na&nbsp;ostrý úlomek mušle&nbsp;– ale Max na&nbsp;její bolestivý výkřik nijak nereagoval.</span></p>
        <p class="chunk" data-nb-ref-number="9" id="chunk9" data-nb-words="13" data-nb-chars="70"><span class="idea" data-nb-ref-number="9" id="idea9" data-nb-words="13" data-nb-chars="70">Když ho&nbsp;konečně na&nbsp;břehu dostihla, s&nbsp;vyčítavým pláčem se&nbsp;k&nbsp;němu vrhla.</span></p>
        <p class="chunk" data-nb-ref-number="10" id="chunk10" data-nb-words="86" data-nb-chars="495"><span class="idea" data-nb-ref-number="10" id="idea10" data-nb-words="86" data-nb-chars="495">Max měl Pameliny nahoty plnou náruč, ale přesto mu&nbsp;připadalo, že&nbsp;se&nbsp;jí&nbsp;v&nbsp;jistém smyslu vůbec nedotýká. Tiskla a&nbsp;věšela se&nbsp;na&nbsp;něj celým tělem, jako vyčerpaný boxer, který chce svému soupeři vzít prostor k&nbsp;pořádnému úderu. Vymanil se&nbsp;z&nbsp;jejího medvídkovského mazlení, rázně odmítl všechno to&nbsp;adolescentní olizování a&nbsp;muchlání a&nbsp;bezmála surově ji&nbsp;stáhl na&nbsp;tvrdý mokrý písek na&nbsp;samé hranici vody. Vztáhla k&nbsp;němu ruce a&nbsp;pokusila se&nbsp;ho&nbsp;znovu obejmout, ale on&nbsp;se&nbsp;jí&nbsp;vysmekl a&nbsp;založil jí&nbsp;dlaně pod hlavu.</span></p>
        <p class="chunk" data-nb-ref-number="11" id="chunk11" data-nb-words="3" data-nb-chars="19"><span class="idea" data-nb-ref-number="11" id="idea11" data-nb-words="3" data-nb-chars="19">„Lež,“ přikázal jí.</span></p>
        <p class="chunk" data-nb-ref-number="12" id="chunk12" data-nb-words="264" data-nb-chars="1610"><span class="idea" data-nb-ref-number="12" id="idea12" data-nb-words="264" data-nb-chars="1610">Bylo to&nbsp;vůbec poprvé, co&nbsp;na&nbsp;ni&nbsp;promluvil. Dýchala přehnaně zrychleně. Vzpřímeně nad ní&nbsp;klečel. Nedělal vůbec nic, ale ona se&nbsp;přesto nepohnula. Dlouze si&nbsp;ji&nbsp;prohlédl. Oči jí&nbsp;polekaně těkaly. Položil jí&nbsp;zlehka ruku na&nbsp;břicho a&nbsp;ucítil, jak se&nbsp;zachvěla. Bylo to, jako by&nbsp;se&nbsp;jí&nbsp;toho večera dotkl vůbec poprvé&nbsp;– jako kdyby se&nbsp;poznali teprve nyní. Všechny ty&nbsp;pokradmé nepřiznané letmé dotyky, které na&nbsp;ní&nbsp;v&nbsp;uplynulém týdnu vyloudil, všechno to&nbsp;ponižující dobývání se&nbsp;pod šaty bylo zapomenuto; teď se&nbsp;jí&nbsp;dotýkal nepokrytě, přímo. Připadalo mu, jako kdyby se&nbsp;po&nbsp;týdnu usrkávání slaboučkých sladkých likérů konečně napil čisté, silné kořalky. Pocit převahy, který nyní poprvé zakoušel, mu&nbsp;dával i&nbsp;dlouho nepoznaný klid. Nespěchal. Mlčky, pomalu ji&nbsp;hladil, a&nbsp;občas dokonce ruku odtáhl, neboť věděl, že&nbsp;se&nbsp;kouzlo nejen neporuší, ale naopak znásobí. Její tělo mu&nbsp;netrpělivě vycházelo vstříc a&nbsp;on je&nbsp;bezpečně ovládal, jakoby jediným správným dotykem. Někdy stačilo docela zlehka přitlačit prstem&nbsp;– a&nbsp;tělo pod ním poslušně vykonalo všechny nevyslovené pokyny. Samo, aniž by&nbsp;Max musel vyvinout jakoukoli námahu, se&nbsp;převracelo na&nbsp;záda či&nbsp;břicho, napínalo se&nbsp;a&nbsp;uvolňovalo. V&nbsp;Maxově tváři byl hluboký, soustředěný klid. <em>Jdeš k&nbsp;ženám? Nezapomeň na&nbsp;bič!</em> Pamele se&nbsp;mezi obočím udělala vráska a&nbsp;její chřípí a&nbsp;horní ret slabě zacukaly. Zdálo se&nbsp;mu, že&nbsp;ještě nikdy nedosahovala jeho žádost takové intenzity. Necítil ani chlad, ani písek v&nbsp;zubech, ani sůl v&nbsp;očích. Vnikl do&nbsp;ní&nbsp;a&nbsp;divoce přirážel, jako by&nbsp;z&nbsp;ní chtěl vytlouct všechny ty&nbsp;zajíčky Ušáčky a&nbsp;žabičky Rosničky uplynulých dní. Jako by&nbsp;ji&nbsp;chtěl ztrestat za&nbsp;všechno to&nbsp;ponižování.</span></p>
        <p class="chunk" data-nb-ref-number="13" id="chunk13" data-nb-words="6" data-nb-chars="36"><span class="idea" data-nb-ref-number="13" id="idea13" data-nb-words="6" data-nb-chars="36">Konečně se&nbsp;zhroutil k&nbsp;jejímu rameni.</span></p>
        <p class="chunk" data-nb-ref-number="14" id="chunk14" data-nb-words="103" data-nb-chars="618"><span class="idea" data-nb-ref-number="14" id="idea14" data-nb-words="103" data-nb-chars="618">Zděšeně si&nbsp;uvědomil, že&nbsp;leží nahý na&nbsp;pláži vzdálené takřka dva kilometry od&nbsp;jeho pokoje. Cítil se&nbsp;strašlivě unavený a&nbsp;chtělo se&nbsp;mu&nbsp;spát, avšak Pamela&nbsp;– zdálo se&nbsp;– neměla pro tento druh jeho potřeb pražádné pochopení. Neustále na&nbsp;něho mluvila, líbala ho, sedala si&nbsp;na&nbsp;něj, dotýkala se&nbsp;jeho ochablého přirození, lízala mu&nbsp;spánky, cucala mu&nbsp;prsty u&nbsp;nohou, tiskla si&nbsp;jeho hlavu k&nbsp;prsům a&nbsp;vůbec ho&nbsp;všemožně obtěžovala. Max její polibky a&nbsp;dotyky víceméně mechanicky opětoval a&nbsp;s&nbsp;předstíranou něhou ji&nbsp;vytrvale hladil, ale ve&nbsp;skutečnosti myslel pouze na&nbsp;to, jak tuto stále nepohodlnější plážovou scénu co&nbsp;nejrychleji ukončit.</span></p>
        <p class="chunk" data-nb-ref-number="15" id="chunk15" data-nb-words="16" data-nb-chars="79"><span class="idea" data-nb-ref-number="15" id="idea15" data-nb-words="16" data-nb-chars="79">Začínala mu&nbsp;totiž být zima, v&nbsp;očích ho&nbsp;pálila sůl a&nbsp;v&nbsp;zubech měl spoustu písku.</span></p>
        <p class="chunk" data-nb-ref-number="16" id="chunk16" data-nb-words="15" data-nb-chars="94"><span class="idea" data-nb-ref-number="16" id="idea16" data-nb-words="15" data-nb-chars="94">„Pojďme se&nbsp;ještě trochu projít,“ navrhoval vypočítavě. „Je krásná noc&nbsp;– podívej na&nbsp;ten měsíc.“</span></p>
        <p class="chunk" data-nb-ref-number="17" id="chunk17" data-nb-words="60" data-nb-chars="360"><span class="idea" data-nb-ref-number="17" id="idea17" data-nb-words="60" data-nb-chars="360">Pokusil se&nbsp;vstát, avšak Pamela ho&nbsp;v&nbsp;pase pevně obemkla nohama a&nbsp;odmítala ho&nbsp;pustit. Tvrdila, že&nbsp;je&nbsp;jí&nbsp;s&nbsp;Maxem strašně moc hezky a&nbsp;že by&nbsp;tu&nbsp;s&nbsp;ním klidně zůstala celou noc. Max ze&nbsp;samého zoufalství zavřel oči. Náhle si&nbsp;s&nbsp;hrůzou uvědomil, jak strašlivou podobu právě nabrala jeho nejbližší budoucnost: romantické procházky, dětinské žvatlání, muckání a&nbsp;olizování.</span></p>
        <p class="chunk" data-nb-ref-number="18" id="chunk18" data-nb-words="11" data-nb-chars="66"><span class="idea" data-nb-ref-number="18" id="idea18" data-nb-words="11" data-nb-chars="66">„Nebuď smutný, čumáčku,“ řekla Pamela a&nbsp;oddaně mu&nbsp;olízala obě uši.</span></p>
        <p class="chunk" data-nb-ref-number="19" id="chunk19" data-nb-words="5" data-nb-chars="24"><span class="idea" data-nb-ref-number="19" id="idea19" data-nb-words="5" data-nb-chars="24">Pohlédl jí&nbsp;přímo do&nbsp;očí:</span></p>
        <p class="chunk" data-nb-ref-number="20" id="chunk20" data-nb-words="10" data-nb-chars="69"><span class="idea" data-nb-ref-number="20" id="idea20" data-nb-words="10" data-nb-chars="69">„Jestli mi&nbsp;ještě jednou řekneš čumáčku, rozbiju ti&nbsp;palubní mikrofon!“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ucastnici_zajezdu_164.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>