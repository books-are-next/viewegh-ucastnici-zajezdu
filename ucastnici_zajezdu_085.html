<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Ukrajinec, kočka, uklízečkaa&nbsp;krab">
    <meta name="apple-mobile-web-app-capable" content="yes">
    <title>Ukrajinec, kočka, uklízečkaa&nbsp;krab</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="83">
    <link rel="prev" href="./ucastnici_zajezdu_084.html">
    <link rel="next" href="./ucastnici_zajezdu_086.html">
    <link rel="self" href="ucastnici_zajezdu_085.html">
    <meta name="identifier" content="viewegh-ucastnici-zajezdu-3585abb">
    <meta name="role" content="chapter">
  </head>
  <body data-nb-words="717" data-nb-chars="4325" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ucastnici_zajezdu_084.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="4" data-nb-chars="33"><span class="idea" data-nb-ref-number="1" id="idea1" data-nb-words="4" data-nb-chars="33">Ukrajinec, kočka, uklízečkaa&nbsp;krab</span></h1>
        <p class="chunk" data-nb-ref-number="2" id="chunk2" data-nb-words="196" data-nb-chars="1187"><span class="idea" data-nb-ref-number="2" id="idea2" data-nb-words="196" data-nb-chars="1187">Oleg se&nbsp;probudil&nbsp;– tak jak byl za&nbsp;poslední rok v&nbsp;Praze navyklý&nbsp;– v&nbsp;půl šesté. Škvírou mezi závěsy už&nbsp;prosvítalo ranní světlo; otočil se&nbsp;k&nbsp;oknu zády, ale usnout se&nbsp;mu&nbsp;už&nbsp;stejně nepodařilo. Vstal, rozhrnul závěsy a&nbsp;otevřel okno dokořán. Ačkoli bylo časné ráno, venku bylo už&nbsp;teplo. Před zavřenými dveřmi do&nbsp;hotelové kuchyně seděla kočka. Opodál stálo několik zelených igelitových pytlů s&nbsp;odpadky; Olegovi se&nbsp;líbilo, že&nbsp;jsou pečlivě zavázané. V&nbsp;kuchyni se&nbsp;už&nbsp;svítilo, ale jinak celý hotel ještě spal. Závěsy ve&nbsp;všech pokojích byly zatažené. Na&nbsp;většině balkonů visely pestrobarevné plavky a&nbsp;ručníky. Oleg se&nbsp;spokojeně protáhl. Takhle brzy bylo v&nbsp;Praze ještě chladno a&nbsp;vzduch ve&nbsp;výkopech, kde pracovali, syrový. Násady lopat a&nbsp;krumpáčů byly nepříjemně studené a&nbsp;vlhká hlína občas páchla splašky prosakujícími z&nbsp;kanalizace. Teď v&nbsp;červenci se&nbsp;však vzduch vždy rychle ohřál a&nbsp;Olegův zelený pracovní kabát visíval na&nbsp;nejbližším plotě většinou už&nbsp;před osmou. Pracovní doba začínala v&nbsp;sedm; končili ve&nbsp;čtyři, někdy, když bylo třeba, o&nbsp;něco déle. Na&nbsp;oběd a&nbsp;na svačinu bylavždycky minimálně půlhodina a&nbsp;v&nbsp;sobotu a&nbsp;v&nbsp;neděli jim šéf skoro pokaždé dovolil skončit dřív. A&nbsp;nevydělávali přitom nijak málo.</span></p>
        <p class="chunk" data-nb-ref-number="3" id="chunk3" data-nb-words="5" data-nb-chars="33"><span class="idea" data-nb-ref-number="3" id="idea3" data-nb-words="5" data-nb-chars="33">Oleg si&nbsp;rozhodně nemohl stěžovat.</span></p>
        <p class="chunk" data-nb-ref-number="4" id="chunk4" data-nb-words="137" data-nb-chars="765"><span class="idea" data-nb-ref-number="4" id="idea4" data-nb-words="137" data-nb-chars="765">Šel do&nbsp;koupelny, umyl se&nbsp;do&nbsp;půl těla, vyčistil si&nbsp;zuby a&nbsp;oholil se. Holil se&nbsp;břitvou a&nbsp;mýdlem, velmi zručně. Opláchl si&nbsp;obličej, vetřel si&nbsp;do&nbsp;vlasů březovou vodu a&nbsp;učesal se. Z&nbsp;pokoje přinesl malý plechový hrnek a&nbsp;natočil do&nbsp;něho vodu; z&nbsp;kufru vybalil varnou spirálu, avšak její zástrčka&nbsp;– jak vzápětí zjistil&nbsp;– se&nbsp;nehodila do&nbsp;hotelových zásuvek. Oblékl si&nbsp;tričko a&nbsp;potom vzal kapesní nůž, s&nbsp;jehož pomocí zástrčku rozšrouboval a&nbsp;do zásuvky pak opatrně zastrčil pouze oba holé dráty. Sáhl na&nbsp;kov spirály a&nbsp;ujistil se, že&nbsp;se&nbsp;již zahřívá. V&nbsp;kufru našel sáček s&nbsp;čajem a&nbsp;ukrojil si&nbsp;několik silných koleček salámu, dva plátky špeku a&nbsp;dva krajíce chleba. Menší plátek špeku nakrájel na&nbsp;kousky, a&nbsp;ještě než voda v&nbsp;hrnku začala vřít, donesl je&nbsp;ven kočce. Měla očividně hlad.</span></p>
        <p class="chunk" data-nb-ref-number="5" id="chunk5" data-nb-words="371" data-nb-chars="2282"><span class="idea" data-nb-ref-number="5" id="idea5" data-nb-words="371" data-nb-chars="2282">Hned po&nbsp;snídani se&nbsp;chtěl vypravit na&nbsp;pláž. Dosud nikdy u&nbsp;moře nebyl, a&nbsp;tak si&nbsp;ho&nbsp;chtěl pořádně užít. Trochu ho&nbsp;ale zdržela uklízečka, černovlasá usměvavá padesátnice, na&nbsp;kterou narazil před zadním vchodem do&nbsp;hotelu; vezla objemné balíky vyžehleného ložního prádla a&nbsp;kolečka její přetížené kárky beznadějně zadrhávala v&nbsp;hlubokém štěrku příjezdové cesty. Oleg jí&nbsp;káru dotlačil k&nbsp;hotelu a&nbsp;pomohl jí&nbsp;vynosit prádlo po&nbsp;schodech k&nbsp;výtahu. Trochu se&nbsp;přitom zpotil, ale to&nbsp;nevadilo&nbsp;– vždyť si&nbsp;za&nbsp;chvíli zaplave v&nbsp;moři. Už&nbsp;se&nbsp;nemohl dočkat. Letovisko bylo dosud vylidněné, ale slunce už&nbsp;začínalo hezky hřát. Těšil se&nbsp;na&nbsp;prázdnou pláž, kterou bude mít sám pro sebe. Nutil se&nbsp;k&nbsp;pomalé chůzi, ale přesto každou chvíli zjišťoval, že&nbsp;už&nbsp;zase spěchá. Když piniovým hájem konečně probleskla nekonečná vodní plán, musel se&nbsp;doslova krotit, aby se&nbsp;nerozběhl jako nějaký malý kluk. Snažil se&nbsp;o&nbsp;důstojnou, pomalou chůzi. Všechny jeho smysly byly ale v&nbsp;maximálním střehu. Očima vyhledal v&nbsp;dálce několik osamělců, kteří už&nbsp;na&nbsp;pláž dorazili před ním. Naslouchal sílícímu šumu vodní tříště. Vdechoval onu zvláštní, jakoby nahořklou vůni, kterou od&nbsp;moře přinášel vítr. Prsty se&nbsp;dotýkal červenožluté, překvapivě rozpálené látky slunečníků. Pod posledním z&nbsp;nich, prakticky až&nbsp;na&nbsp;samém břehu, si&nbsp;odložil věci, svlékl si&nbsp;kalhoty a&nbsp;vstoupil do&nbsp;vody. Líbilo se&nbsp;mu, jak mu&nbsp;příliv podemílá písek pod nohama; když zůstal stát na&nbsp;místě, dokonce občas ztrácel rovnováhu. Díval se&nbsp;také, jak přicházející vlny nabírají na&nbsp;mohutnosti, a&nbsp;snažil se&nbsp;odhadnout přesný okamžik, kdy se&nbsp;na&nbsp;vrcholku vzduté, dosud hladké šedomodré stěny objeví řádek bílé pěny. Náhle si&nbsp;všiml malého kraba, jenž lezl po&nbsp;dně sotva půldruhého metru před ním. Oleg vykřikl nadšením. Ještě nikdy živého, lezoucího kraba neviděl. Připadalo mu&nbsp;to&nbsp;jako malý zázrak. Popošel rychle o&nbsp;krok a&nbsp;napjatě očekával, co&nbsp;zvíře udělá, ale nezdálo se, že&nbsp;by&nbsp;krab jeho přítomnost zaznamenal. Lezl dál v&nbsp;původním směru. Následující přílivová vlna písek na&nbsp;dně notně zvířila a&nbsp;Oleg měl strach, že&nbsp;až&nbsp;voda opět zprůhlední, krab už&nbsp;tam nebude. Ale byl tam. Lezl neochvějně dál, nechávaje za&nbsp;sebou miniaturní obláčky písku. Oleg se&nbsp;rozhlédl, jako by&nbsp;chtěl najít někoho, s&nbsp;kým by&nbsp;se&nbsp;o&nbsp;svou radost podělil, ale nikdo takový tu&nbsp;nebyl. Alespoň mohl nepozorovaně ochutnat vodu.</span></p>
        <p class="chunk" data-nb-ref-number="6" id="chunk6" data-nb-words="4" data-nb-chars="25"><span class="idea" data-nb-ref-number="6" id="idea6" data-nb-words="4" data-nb-chars="25">Ano, byla skutečně slaná!</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./ucastnici_zajezdu_086.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>