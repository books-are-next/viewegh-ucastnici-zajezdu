<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-13</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-10" class="MLP-uroven2-kapitola">Chlap přes uličku</p>
			<p class="MLP-text-bez1radku">Loni na podzim se Max sešel v&#160;kavárně Gany’s se spolužačkou z&#160;fakulty. Před dvěma týdny se vdala, a&#160;Max proto očekával, že bude mluvit o&#160;svatbě a&#160;o&#160;manželovi. Sotva se však posadili, řekla, že mu musí vyprávět o&#160;své prázdninové cestě do Španělska.</p>
			<p class="MLP-text">Max zprvu nechápal, proč přikládá tomu zájezdu takovou důležitost.</p>
			<p class="MLP-text">„A&#160;přes uličku proti mně seděl takovej bezvýraznej, zakřiknutej chlap, něco přes třicet,“ líčila spolužačka Maxovi. „Takovej typickej mouchy snězte si mě. Připadal mi navíc starej a&#160;vůbec jaksi nezajímavej: nevyspalej, opuchlý voči, přeleželý vlasy, otlačenej obličej&#160;– dovedeš si tu šílenou cestu autobusem představit. Zkrátka mě ani trochu nezajímal.“</p>
			<p class="MLP-text">Odhrnula si vlasy z&#160;čela. Číšník přišel odnést prázdné skleničky; chtěl vědět, zda si dají ještě víno.</p>
			<p class="MLP-text">„Ano, díky,“ řekl Max.</p>
			<p class="MLP-text">„Na příklopci měl flek.“</p>
			<p class="MLP-text">„Číšník?“ řekl Max. „Nebo ten chlap?“</p>
			<p class="MLP-text">„Ten chlap,“ řekla s&#160;úsměvem. „Jednou v&#160;noci na nějaký čúrací zastávce se ke mně otočil a&#160;na něco se ptal&#160;– kde jsme nebo jak dlouho tu budeme stát, zkrátka nějakou blbost, nepamatuju se přesně, co to bylo. Vím jenom, že měl na příklopci malou mokrou skvrnu.&#160;– Promiň ty detaily, ale chci, abys to viděl pokud možno stejně jako tenkrát já.“</p>
			<p class="MLP-text">„V&#160;pořádku,“ řekl Max. „Pokračuj.“</p>
			<p class="MLP-text">Vzpomínal si, že přesně v&#160;tomto okamžiku rozhodila rukama.</p>
			<p class="MLP-text">„To už je vlastně všechno. Chápeš: Nezajímal mě. Odpuzoval mě,“ řekla.</p>
			<p class="MLP-text">Zasmála se:</p>
			<p class="MLP-text">„A&#160;o&#160;dva dny později jsem kvůli tomuhle chlapovi probděla a&#160;prokouřila celou noc a&#160;– poprvé v&#160;životě&#160;– psala básně.“</p>
			<p class="MLP-text">Max mlčel.</p>
			<p class="MLP-text">„Jó, zájezdy…“ řekla spolužačka. „Měsíc po příjezdu jsme se vzali.“</p>
			<p class="MLP-text">Maxovo překvapení bylo nelíčené.</p>
			<p class="MLP-text">„Prima příběh,“ pochvaloval si posléze.</p>
			<p class="MLP-text">„No jo, ale chápeš to?“ pronesla spolužačka naléhavě. „Já ne.“</p>
		</div>
</body>
</html>