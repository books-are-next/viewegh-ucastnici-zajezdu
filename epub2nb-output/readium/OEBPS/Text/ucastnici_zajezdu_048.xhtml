<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-46</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-43" class="MLP-uroven2-kapitola">Max má problémy s&#160;citáty</p>
			<p class="MLP-text-bez1radku"><span>Max byl odjakživa zvyklý číst knihy s&#160;tužkou v&#160;ruce a&#160;věty, které ho něčím zaujmou, si vypisovat: především ty o&#160;literatuře a&#160;o&#160;psaní, ale i&#160;nejrůznější vtipné nebo chytré úvahy a&#160;postřehy o&#160;životě vůbec.</span><span></span></p>
			<p class="MLP-text">V&#160;obdobích, kdy se připravoval k&#160;psaní nové knihy, se pak k&#160;oněm starým poznámkovým papírům často vracel a&#160;pod svým špatně čitelným rukopisem&#160;– a&#160;nejednou i&#160;pod skvrnami od kávové lžičky nebo od čokolády&#160;– znovuobjevoval dávno zapomenuté myšlenky, z&#160;nichž některé, zdálo se mu, s&#160;jeho chystaným románem souvisely doslova nápadně. Nadšeně si inkriminované věty zatrhával růžovým zvýrazňovačem, aby je později snáze našel, až je bude&#160;– samozřejmě i&#160;s&#160;uvedením jejich autora&#160;– přepisovat do svého románu. Nikdy se nerozpakoval používat citáty jako přiznaný zdroj inspirace; naopak: spatřoval v&#160;tom poctivé a&#160;v&#160;jistém smyslu pokorné přiznání, že se on, Max, opravdu necítí být tím nejchytřejším člověkem na světě, a&#160;že se tudíž neostýchá poučit u&#160;autorů jiných, moudřejších, kteří to, co chce říct, řekli často už dávno před ním a&#160;lépe. Někteří literární kritici ale tvrdili, že za všemi těmi hojnými citáty v&#160;Maxových knihách se skrývá pouze absence autorových vlastních myšlenek a&#160;že dotyčné citáty nemají jinou funkci než <span class="MLP-znak-kurziva-11b">dokázat</span>, <span class="MLP-znak-kurziva-11b">že autor všechny ty slavné autory četl</span> (přinejmenším tyto dva citáty, říkal si nyní škodolibě Max, mají ještě docela jinou funkci).</p>
			<p class="MLP-text">Navzdory podobným kritikám se Max vracel ke svým výpiskům i&#160;během příprav na napsání Účastníků zájezdu a&#160;na mnoho chytrých věcí narazil i&#160;v&#160;knihách, které v&#160;té době vycházely. Při díle chmurném a&#160;nadmíru zodpovědném zachovati si veselost není umění nepatrné, vypsal si kupříkladu z&#160;nového vydání Nietzscheho (později dotyčný citát z&#160;rukopisu vyškrtl, zčásti kvůli samotnému Nietzschemu, zčásti kvůli té poněkud domýšlivé zodpovědnosti&#160;– a&#160;podobným způsobem zavrhl ještě několik dalších citátů).</p>
			<p class="MLP-text">Potom ale objevil dva citáty, které základní myšlenku jeho nového románu vyjadřovaly v&#160;tak pregnantní zkratce, že začal dokonce uvažovat, nemá-li je použít jakožto motto:</p>
			<p class="MLP-text">„Mě láká vyprávěti příběh o&#160;věcech lidských, v&#160;němž neštěstí a&#160;láska se zčásti mísí,“ opsal si z&#160;Boccacciova Dekameronu.</p>
			<p class="MLP-text">Ten se mu hodně líbil.</p>
			<p class="MLP-text">V&#160;obdivovaném i&#160;vysmívaném Fulghumovi pak našel tento:</p>
			<p class="MLP-text">„Vítej, Maxi, do tohoto světa, tohoto neuvěřitelného i&#160;děsivého světa.</p>
			<p class="MLP-text">Vítej do světla i&#160;tmy, horka i&#160;chladu, dobra i&#160;zla.</p>
			<p class="MLP-text">Vítej do světa lásky i&#160;nenávisti, pravdy i&#160;lži, časů dobrých i&#160;zlých.</p>
			<p class="MLP-text">Vítej na dlouhé pouti od narození k&#160;smrti.</p>
			<p class="MLP-text">Na tomto světě se může stát cokoli&#160;– možné je všechno.</p>
			<p class="MLP-text">Vítej do společenství lidské rodiny.“</p>
			<p class="MLP-text">Nakonec však Max nepoužil ani tyto dva. Oba sice skutečně vyjadřovaly jakýsi celkový smysl toho, co by chtěl svým románem říct (a navíc vcelku elegantně shrnovaly Maxovy dosavadní pocity z&#160;uplynulé první poloviny onoho pobytového zájezdu s&#160;názvem Lidský život), ale na druhé straně nedokázal snést představu toho pohrdavého, zasvěceně vědoucího úsměvu, s&#160;nímž by literární kritici jako Josef Vohryzek nebo Michael Špirit bezpochyby hodnotili fakt, že už na samém počátku jeho nové knihy stojí&#160;– jak jinak!&#160;– zase citát…</p>
		</div>
</body>
</html>