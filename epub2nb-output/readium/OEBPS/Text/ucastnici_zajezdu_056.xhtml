<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-54</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-51" class="MLP-uroven2-kapitola">Nečekané drama</p>
			<p class="MLP-text-bez1radku">Hned vzápětí Šarlota zděšeně vykřikla.</p>
			<p class="MLP-text">„Co je?“ řekl Karel, aniž se ohlédl.</p>
			<p class="MLP-text">Volant svíral mnohem pevněji než předtím. Jeho oči rychle pátraly po nějakém nebezpečí. Také účastníci zájezdu se polekaně rozhlíželi v&#160;očekávání nějaké strašlivé srážky. Vpředu byl však jen jediný vůz, jehož červená koncová světla se navíc spíše vzdalovala, než přibližovala.</p>
			<p class="MLP-text">„Ženská,“ řekl řidič s&#160;úlevou. „Víte, jak jsem se lek?“</p>
			<p class="MLP-text">„Co je?!“ vykřikla Pamela v&#160;opožděném, ale půvabném úleku.</p>
			<p class="MLP-text">Než se Helga vymotala ze záhybů látek a&#160;než rozsvítila obě čtecí lampičky, domníval se Max, že je mrtvá.</p>
			<p class="MLP-text">Šarlota si chvějícími prsty nasazovala naslouchátko. Skutečnost, že to dělá naprosto veřejně, svědčila o&#160;tom, že se stalo něco skutečně vážného. V&#160;jejím obličeji byl výraz jakéhosi strašlivého provinění.</p>
			<p class="MLP-text">„Co se stalo?“ řekla Pamela s&#160;obavou v&#160;hlase.</p>
			<p class="MLP-text">Zrovna teď se musí něco stát. Teď, když má přijít její velká chvíle.</p>
			<p class="MLP-text">Cestující napjatě vyčkávali.</p>
			<p class="MLP-text">Šarlotiny rty se pohybovaly, ale slova nebylo slyšet.</p>
			<p class="MLP-text">„Nikdo ti nerozumí,“ řekla Helga posměšně.</p>
			<p class="MLP-text">Obrátila se k&#160;cestujícím a&#160;s&#160;úsměvem nevěřícně zavrtěla hlavou: Viděli jste někdy něco takového? Nejdřív křičí, všechny nás vzbudí&#160;– a&#160;pak se ani neumí vymáčknout.</p>
			<p class="MLP-text">Její úsměv vehnal Šarlotě slzy do očí.</p>
			<p class="MLP-text">„Holka, prosím tebe, nebul,“ řekla Helga. „Radši jim to konečně řekni.“</p>
			<p class="MLP-text">Šarlotin vzlyk přešel v&#160;plačtivý šepot.</p>
			<p class="MLP-text">„Ztratila pas,“ informoval svého otce polohlasem Jára, který seděl nejblíž.</p>
			<p class="MLP-text">„Ztratila pas!“ vykřikla Jituš. „Náš kluk jí rozuměl!“</p>
			<p class="MLP-text">„No tě prsk,“ řekl Láďa.</p>
			<p class="MLP-text">„Tak to teda madam dojela,“ řekl Jarda.</p>
			<p class="MLP-text">Pamela na Šarlotu vyčítavě pohlédla.</p>
			<p class="MLP-text">„Vy jste ztratila pas?“ řekla. „A&#160;kde?“</p>
			<p class="MLP-text">„Já nevím,“ plakala Šarlota.</p>
			<p class="MLP-text">„Neví,“ řekl Jára hodně hlasitě.</p>
			<p class="MLP-text">Připadal si důležitý. Ještě nikdy v&#160;životě si takhle důležitý nepřipadal.</p>
			<p class="MLP-text">„Jak to, že nevíš?“ řekla Helga. Zvýšila hlas: „No jak to, že nevíš?“</p>
			<p class="MLP-text">„Já nevím,“ plakala Šarlota.</p>
			<p class="MLP-text">„Kde jste ho měla?“ řekla Olga, ale Šarlota ji neslyšela.</p>
			<p class="MLP-text">„Kdes ho měla?“ řekla Helga. „V&#160;kabelce&#160;– mělas ho v&#160;kabelce?“</p>
			<p class="MLP-text">„Já nevím!“ vzlykala Šarlota.</p>
			<p class="MLP-text">„Přece víš, kde jsi měla pas!“ rozčílila se Helga. S&#160;tou ženskou to už opravdu dál nejde, pomyslela si.</p>
			<p class="MLP-text">„Tak to můžem rovnou na konzulát,“ řekl pochmurně Jarda.</p>
			<p class="MLP-text">Cestující se polekaně zaobírali představou neplánované zajížďky kamsi na konzulát.</p>
			<p class="MLP-text">„Moment,“ řekla Jolanina matka, „dám vám adresu.“</p>
			<p class="MLP-text">„Proboha mami!“ řekla Jolana.</p>
			<p class="MLP-text">Matka ji nevnímala, neboť soustředěně listovala v&#160;jednom ze svých četných průvodců:</p>
			<p class="MLP-text">„Tady je to,“ řekla Pamele. „Zapíšete si to? Je tu i&#160;telefon a&#160;fax.“</p>
			<p class="MLP-text">„Mami!“ řekla Jolana důrazně. „Počkej s&#160;tím, prosím tě.“</p>
			<p class="MLP-text">„Napiješ se?“ dotazoval se Jolany otec.</p>
			<p class="MLP-text">Podával jí láhev. Na usmířenou.</p>
			<p class="MLP-text">„Ne!“</p>
			<p class="MLP-text">Pamela přemýšlela: je třeba zjistit, kde paní Šarlota pas měla a&#160;kdy a&#160;kde ho vyndavala. Zaváhala, zda má použít palubní mikro­fon&#160;– lákalo ji to, ale bála se, že by to mohlo působit přehnaně.</p>
			<p class="MLP-text">„Paní Šarloto,“ řekla tedy velmi hlasitě, „měla jste váš pas v&#160;kabelce? Odpovězte nám, prosím.“</p>
			<p class="MLP-text">Líbilo se jí, jak je rozhodná a&#160;zdvořilá.</p>
			<p class="MLP-text">Zatímco čekala na Šarlotinu odpověď, zalétla pohledem k&#160;Maxovi.</p>
			<p class="MLP-text">„Mám někde zastavit?“ zeptal se řidič.</p>
			<p class="MLP-text">Usmála se na něho.</p>
			<p class="MLP-text">„Zatím ne,“ řekla. „Děkuju, Karle.“</p>
			<p class="MLP-text">„Přece tolik lidí nepojede na konzulát kvůli jednomu člověku?“ řekla Denisa Irmě. „To je absurdní.“</p>
			<p class="MLP-text">Irma přikývla.</p>
			<p class="MLP-text">„Ano,“ řekla konečně Šarlota a&#160;utřela si oči.</p>
			<p class="MLP-text">„A&#160;kdy jste ho tam měla naposled?“</p>
			<p class="MLP-text">„To už je sakra nějakej pátek,“ řekl Jarda a&#160;zasmál se.</p>
			<p class="MLP-text">„Debile,“ řekl tiše Ignác.</p>
			<p class="MLP-text">Jituš se podívala na Olgu.</p>
			<p class="MLP-text">„To je blbec,“ řekla s&#160;úsměvem.</p>
			<p class="MLP-text">„No tak, paní Šarloto, vzpomeňte si. Kdy jste ho tam měla naposled?“ naléhala Pamela.</p>
			<p class="MLP-text">Jituš vyprskla smíchy.</p>
			<p class="MLP-text">Klára upřeně sledovala bílý pruh na kraji vozovky.</p>
			<p class="MLP-text">„Vyndavala jste ho?“</p>
			<p class="MLP-text">„Nevyndavala!“ dušovala se Šarlota. „Opravdu nevyndavala!“</p>
			<p class="MLP-text">Její pohled poplašeně těkal mezi průvodkyní a&#160;Helgou.</p>
			<p class="MLP-text">„Nelži,“ řekla Helga. „Alespoň nelži!“</p>
			<p class="MLP-text">„Netrapte ji,“ šeptal Ignác. „Proboha, netrapte ji!“</p>
			<p class="MLP-text">Max už to nemohl vydržet.</p>
			<p class="MLP-text">Vymrštil se ze sedadla a&#160;sledován udivenými pohledy ostatních prošel uličkou k&#160;oběma starým dámám. Pamela ustoupila.</p>
			<p class="MLP-text">„Neplačte,“ řekl Šarlotě. „Všechno dopadne dobře.“</p>
			<p class="MLP-text">„Ano,“ řekla Šarlota poslušně.</p>
			<p class="MLP-text">„Půjčte mi, prosím vás, na chvíli tu kabelku,“ řekl Max a&#160;natáhl ruku.</p>
			<p class="MLP-text">Šarlota s&#160;kabelkou podvědomě ucukla, ale potom ji Maxovi podala s&#160;takovou nadějí a&#160;odevzdaností, až musel uhnout před jejím pohledem.</p>
			<p class="MLP-text">Systematicky probíral jednotlivé přihrádky.</p>
			<p class="MLP-text">„Jenom jste se špatně podívala,“ řekl chlácholivě. V&#160;jeho hlase nebylo naprosto nic vítězného.</p>
			<p class="MLP-text">V&#160;ruce držel pas v&#160;modrém pouzdře.</p>
			<p class="MLP-text">Šarlota nadšeně vykřikla.</p>
			<p class="MLP-text">Max pas založil zpátky a&#160;pečlivě kabelku zavřel.</p>
			<p class="MLP-text">Autobusem proběhl tichý, ohromený úžas, který se rychle změnil v&#160;mírně hysterické veselí.</p>
			<p class="MLP-text">„Našel ho!“</p>
			<p class="MLP-text">„Má ho!“</p>
			<p class="MLP-text">„Kde byl?“ řekl řidič, aniž se otočil.</p>
			<p class="MLP-text">„V&#160;kabelce,“ smála se Pamela krásným, šťastným smíchem.</p>
			<p class="MLP-text">„Bába praštěná,“ smál se Jarda.</p>
			<p class="MLP-text">„To se může stát jenom Šarlotě!“ řekla Helga. Odtáhla se od Šarloty, jak nejdále mohla, a&#160;s&#160;úsměvem se otočila k&#160;cestujícím.</p>
			<p class="MLP-text">Max bez úsměvu prošel nazpět uličkou a&#160;sesunul se zpátky na sedadlo.</p>
			<p class="MLP-text">Pár lidí zatleskalo.</p>
			<p class="MLP-text">„Jak jsi to dokázal?“ nechápal Oskar.</p>
			<p class="MLP-text">„Magický realismus v&#160;praxi,“ řekl Max skromně.</p>
			<p class="MLP-text">„Ty krávo,“ řekl obdivně Ignác, „proč’s mi takhle nevyčaroval modrou knížku?“</p>
		</div>
</body>
</html>