<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-154</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-82" class="MLP-uroven2-kapitola">Zmarněná příležitost</p>
			<p class="MLP-text-bez1radku">Jakub zaklepal podruhé, ale ani tentokrát se nikdo neozval. Zkusil vzít za kliku. Bylo zamčeno, ačkoliv klíč, jak si cestou všiml, v&#160;recepci nevisel. Nechápal to. Věděl, že Ignác jel na výlet do Říma, ale Oskar tu přece zůstal, takže musel být uvnitř.</p>
			<p class="MLP-text">Proč mu ale neotevřel?</p>
			<p class="MLP-text">Zaklepal znovu, ještě důrazněji.</p>
			<p class="MLP-text">„To jsem já&#160;– Jakub!“ zavolal hlasitě.</p>
			<p class="MLP-text">Když se nedočkal žádné odezvy, hlasitě si povzdychl. Znervózňovalo ho, že zítra odjede, aniž se dozví, jak se ta speciální mast jmenuje a&#160;kde se dá koupit. Přitom měl ideální příležitost poradit se o&#160;tom se dvěma opravdovými homosexuály. Měl na to dokonce celý týden&#160;– a&#160;on tu příležitost takhle promeškal. Místo aby s&#160;nimi mluvil o&#160;masti, povídá si s&#160;nimi o&#160;autech, ačkoli o&#160;autech si může povídat skoro s&#160;každým. Měl na sebe pořádný vztek. Bezmocně zabušil na dveře svou malou pěstičkou. Prudce se otevřely.</p>
			<p class="MLP-text">„Zbláznil ses?“ zakřičel na něho Oskar.</p>
			<p class="MLP-text">V&#160;obličeji měl tak zlý výraz, že Jakub ze sebe nedokázal vypravit ani slovo. Otočil se a&#160;běžel pryč, jak nejrychleji dovedl.</p>
			<p class="MLP-text">Přiběhl do pokoje, ale rodiče nikde neviděl. Na balkoně nikdo neseděl. Udýchaně poslouchal.</p>
			<p class="MLP-text">„Prosím tě, Zuzano, slib mi jedinou věc: že se už nebudeme hádat před všema těma lidma,“ uslyšel z&#160;koupelny hlas svého otce.</p>
			<p class="MLP-text">„To záleží jenom na tobě,“ řekla jeho matka. „Záleží, jak se ke mně před nimi budeš chovat. Jestli mě nebudeš ponižovat.“</p>
			<p class="MLP-text">Jakub je chtěl upozornit na svou přítomnost, a&#160;tak popošel a&#160;prstem zlehka strčil do přivřených dveří. Matka na něho krátce pohlédla a&#160;potom odvrátila hlavu. Stála zády k&#160;umývadlu a&#160;pozorně si prohlížela větrák ve stropě.</p>
			<p class="MLP-text">„Můžeš nás, Jakube, chvíli nechat?“ řekla přísným hlasem.</p>
			<p class="MLP-text">Pořád se přitom dívala na větrák ve stropě.</p>
			<p class="MLP-text">Otec seděl nahý ve sprchovém koutě a&#160;i on se choval dost divně: k&#160;čelu si tiskl plastikovou láhev se šamponem a&#160;kolem předloktí jedné ruky si omotával ten gumový závěs.</p>
			<p class="MLP-text">Jakub dveře tiše zavřel.</p>
			<p class="MLP-text">„Jestli chceš, můžeš si jít zaplavat do bazénu!“ zavolala na něho přes dveře matka.</p>
			<p class="MLP-text">„Počkej, Jakube,“ ozval se okamžitě otec.</p>
			<p class="MLP-text">Po chvíli vyšel ven, s&#160;ručníkem kolem pasu. Z&#160;mokrých vlasů mu po krku a&#160;po prsou stékala voda a&#160;v&#160;obličeji byl celý rudý. Dlouho se na Jakuba díval. Jakubovi to nebylo příjemné.</p>
			<p class="MLP-text">„Běž, ale neplav, prosím tě, na hloubku,“ vypravil ze sebe otec konečně.</p>
			<p class="MLP-text">Jakub slyšel, jak matka v&#160;koupelně posměšně sykla.</p>
			<p class="MLP-text">„Můžu se na to spolehnout?“ naléhal otec.</p>
			<p class="MLP-text">„No jo,“ řekl Jakub. „Proč odjel Ignác do Říma?“</p>
			<p class="MLP-text">Vypadalo to, že otce ta otázka překvapila.</p>
			<p class="MLP-text">„Ignác?“ ptal se nechápavě, jako by si musel nejdříve vzpomenout, o&#160;koho jde.</p>
			<p class="MLP-text">„Přece víš, že je homosexuál&#160;–“ začal neochotně s&#160;vysvětlováním.</p>
			<p class="MLP-text">„To vím,“ přerušil ho Jakub.</p>
			<p class="MLP-text">Hynek se nadechl a&#160;trpělivě synovi vysvětlil, že Oskar s&#160;Ignácem by možná rádi adoptovali jedno nebo dvě děti. Dosavadní zákon jim to však neumožňuje. Proti adopci je i&#160;papež.</p>
			<p class="MLP-text">Jakub cítil, že mu trochu vlhnou oči, a&#160;tak si rychle nasadil potápěčské brýle.</p>
			<p class="MLP-text">„Ignác jel do Říma nejspíš proto, aby tam… protestoval proti papežovu názoru,“ řekl synovi Hynek.</p>
			<p class="MLP-text">„Papež je svině!“ vyhrkl Jakub.</p>
			<p class="MLP-text">Ještě nám ten dědek zakáže řídit! pomyslel si zuřivě, když vybíhal z&#160;pokoje.</p>
		</div>
</body>
</html>