<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-90</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-18" class="MLP-uroven2-kapitola">A&#160;když přijdou k&#160;moři,<br/>i&#160;skály se jim dvoří</p>
			<p class="MLP-text-bez1radku">Když Max vylézal z&#160;vody, všiml si, že přicházejí Šarlota a&#160;Helga.</p>
			<p class="MLP-text">S&#160;tichým údivem spočinul očima na jejich úboru. Věděl sice, že se móda často inspiruje i&#160;oblečením z&#160;let dávno minulých, nicméně zapochyboval, zda současný módní trend už skutečně rehabilitoval i&#160;ony švestkově modré a&#160;ostře žluté kostýmky ze syntetického úpletu, ve kterých nyní přicházely na pláž obě staré dámy; po pravdě řečeno měl dokonce jakýsi neurčitý pocit, že se k&#160;tomuto typu letních úborů, jež se nosily snad někdy na přelomu šedesátých a&#160;sedmdesátých let, móda už nevrátí. Při bližším pohledu&#160;– jež nebyl zcela prost jistého pobaveného soucitu&#160;– nadto zaznamenal, že Šarlotin modrý krepsilon je na mnoha místech značně vytahaný a&#160;že Helžin letitý úplet je posetý bezpočtem zacuchaných žmolkovitých nití; bylo zřejmé, že oba plážové komplety mají své nejlepší období už za sebou&#160;– a&#160;to zatraceně dlouho.</p>
			<p class="MLP-text">Štouchl do Ignáce.</p>
			<p class="MLP-text">„Koukněte na starou gardu, jakou maj v&#160;těch šatech dardu,“ zarecitoval.</p>
			<p class="MLP-text">Ignác, který neměl sluneční brýle, si zastínil rukou oči. Helga vybrala slunečník jen pár metrů vlevo od nich, vedle Hynka, Zuzany a&#160;Jakuba. Otec se synem byli zrovna ve vodě a&#160;Zuzana, která se tak oběma důchod­kyním ocitla nejblíž, rychle vstala a&#160;pomohla jim sklopit opěradlo lehátek. Helga trochu stroze poděkovala, ale Šarlota pohladila Zuzaně paži.</p>
			<p class="MLP-text">„Pojedete taky do Benátek?“ dotazovala se.</p>
			<p class="MLP-text">„Ještě jsme se nerozhodli,“ řekla Zuzana. „Ale asi ano.“</p>
			<p class="MLP-text">„Seznámila jsem se tam před válkou s&#160;nebožtíkem manželem,“ informovala Zuzanu Šarlota.</p>
			<p class="MLP-text">Helga zdvihla oči v&#160;sloup, útrpně se na Zuzanu podívala a&#160;odvedla Šarlotu za paži jako neposlušné děcko. S&#160;nečekanou prudkostí jí vrazila do rukou objemný balík pestrobarevné látky, známé Maxovi i&#160;ostatním již z&#160;autobusu.</p>
			<p class="MLP-text">„Radši mi to pomoz přidělat!“ utrhla se na ni.</p>
			<p class="MLP-text">Společnými silami látku zavěsily po obvodu slunečníku, čímž jej okamžitě změnily&#160;– připadalo Maxovi&#160;– v&#160;cosi jako polní stan duševně chorého maurského vojevůdce. Nato zmizely uvnitř.</p>
			<p class="MLP-text">„Ukazovala jsi té ženské dokonce fotku!“ uslyšel Max Helžin zvýšený hlas, „copak si nevzpomínáš?!“</p>
			<p class="MLP-text">Potom se už naštěstí převlékaly mlčky. Látka se chvílemi zavlnila. Dva německy mluvící chlapci, zjevně přilákaní dosud neznámou plážovou atrakcí, stan zvědavě obestoupili a&#160;o&#160;čemsi se dohadovali: podivné nápisy jako Masarykova vyšší dívčí nebo Šarlota patrně nechápali; rozuměli zřejmě jen slovu Helga. Ignác ani Max německy neuměli, ale v&#160;jedné chvíli zaslechli slovo cirkus.</p>
			<p class="MLP-text">To je pobavilo.</p>
			<p class="MLP-text">Vzápětí se však vyděsili, neboť dětské prsty si už v&#160;látce začaly hledat skulinu.</p>
			<p class="MLP-text">„Nein! Frbotn!“ křikl Ignác. „Bezect!“</p>
			<p class="MLP-text">Chlapci polekaně uskočili a&#160;Zuzana je s&#160;omluvným úsměvem vystrnadila. Ignác jí poděkoval pohledem.</p>
			<p class="MLP-text">„To bylo o&#160;chlup,“ řekl.</p>
			<p class="MLP-text">Bylo zřejmé, že o&#160;čemsi uvažuje.</p>
			<p class="MLP-text">„Nechtěl bych vidět dovnitř,“ poznamenal.</p>
			<p class="MLP-text">„Nestraš,“ řekl Max, ale když pak viděl, jak nejisté jsou na nepevném písčitém podkladu jejich kroky, jak se sotva sunou a&#160;jak se opírají jedna o&#160;druhou, nepřestávajíce ovšem na všechny strany rozdávat koketní, sebevědomé úsměvy, hrdlo se mu sevřelo.</p>
			<p class="MLP-text"><span>Život je boj, říkal si při pohledu na jejich bledou, ochable visící kůži, nehezky vystupující kosti, tlusté zadky, vyhublá svraštělá ňadra, bezpo­četné vrásky a&#160;kožní převisy, stařecké pigmentové skvrny, vystouplé&#160;če</span><span>r­vené bradavičky, černé a&#160;stříbrné chlupy a&#160;klikaté uzlíky křečových žil.</span></p>
			<p class="MLP-text">Život je boj, opakoval.</p>
		</div>
</body>
</html>