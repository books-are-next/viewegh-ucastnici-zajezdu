<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-22</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-19" class="MLP-uroven2-kapitola">Přátelské gesto</p>
			<p class="MLP-text-bez1radku">Skutečnost, že sedí vedle mladého poslance českého parlamentu, ovšem Maxe nikterak netěšila. Neměl na politiku&#160;– a&#160;tudíž ani na politiky&#160;– náladu. Politikou se musel zabývat prakticky celý minulý rok, když psal pro MF DNES krátké satirické sloupky; chtěli po něm dva týdně. Napsal jich více než šedesát&#160;– a&#160;nyní měl politiky až po krk. A&#160;oni ho jako na potvoru posadí vedle poslance… Jel přece na tenhle zájezd proto, aby si od politiky odpočinul&#160;– a&#160;ne aby se o&#160;ní bavil. Čekalo ho patnáct či kolik hodin cesty, které zamýšlel strávit četbou, spánkem a&#160;především tichými úvahami o&#160;novém románu&#160;– a&#160;nikoli debatou o&#160;koaličních sporech nebo územně správních celcích. A&#160;teď tohle.</p>
			<p class="MLP-text">Naštěstí byl už od začátku ve styku se svým sousedem prozřetelně zdrženlivý a&#160;veškerou konverzaci důsledně omezoval na repliky jako: Nevadilo by vám, kdybych maličko přivřel to okno? Poslanec naproti tomu již přinejmenším dvakrát naznačil, že Maxe zná, a&#160;očividně se chystal při první vhodné příležitosti představit&#160;– ale právě toho se Max bál, a&#160;proto neomaleně předstíral, že si žádných takových náznaků nevšiml; toužil onu chvíli, kdy&#160;– jak se obával&#160;– bude muset začít poslouchat poslancovy názory na novelu zákona o&#160;praní špinavých peněz, alespoň co nejvíce oddálit. Momentálně ho špinavé peníze nezajímaly. Ať si špinavé peníze spánembohem pere, kdo chce&#160;– on, Max, už s&#160;takovými věcmi skončil. Nezajímaly ho už žádné drby z&#160;parlamentu, vtipy o&#160;rozdílu mezi Bohem a&#160;Klausem a&#160;otřepané aforismy typu: Věřím jenom statistikám, které si sám zfalšuji; jediné, co Maxe nyní opravdu zajímalo, byl jeho chystaný román.</p>
			<p class="MLP-text">Román&#160;– řečeno s&#160;Kunderou&#160;– jakožto meditace o&#160;lidské existenci prostřednictvím imaginárních postav.</p>
			<p class="MLP-text">Opřel si hlavu do opěrky sedadla a&#160;předstíral spánek.</p>
			<p class="MLP-text">Asi hodinu nato si mladý poslanec, sledován pohledy mnoha cestujících, došel k&#160;řidičům pro pivo. Když s&#160;plechovkou v&#160;ruce znovu usedl vedle Maxe, jeho žena mu podala dva rohlíky zabalené v&#160;červených papírových ubrouscích a&#160;mikrotenový sáček s&#160;rajčetem, několika ředkvičkami a&#160;velkým kusem žluté papriky. Max, který až dosud důsledně mlčel, otevřel oči. Začalo mu připadat, že by přece jenom měl prohodit něco nezávazně přátelského, a&#160;tak se&#160;– s&#160;poukazem na Hynkovy plné ruce&#160;– nabídl, že mu pivo otevře.</p>
			<p class="MLP-text">„Díky,“ řekl poslanec s&#160;přátelským úsměvem.</p>
			<p class="MLP-text">„Není zač,“ usmál se Max a&#160;na další hodinu se odmlčel.</p>
		</div>
</body>
</html>