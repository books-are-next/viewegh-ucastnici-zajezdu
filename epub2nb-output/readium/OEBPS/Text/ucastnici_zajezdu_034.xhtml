<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-32</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-29" class="MLP-uroven2-kapitola">Autor a&#160;jeho čtenářka</p>
			<p class="MLP-text-bez1radku">„Promiňte,“ přistoupila k&#160;Maxovi průvodkyně se zářivým úsměvem, „mám tu čest?“</p>
			<p class="MLP-text">Co je to za pitomou otázku? napadlo Maxe.</p>
			<p class="MLP-text">Odkašlal si:</p>
			<p class="MLP-text">„Nevím, jestli zrovna čest&#160;–“ začal.</p>
			<p class="MLP-text">Průvodkyně si přitiskla dlaně k&#160;ňadrům. Max zaznamenal, že na jejich tvaru se tlak dlaní prakticky vůbec neprojevil, což na něj udělalo hluboký dojem. Předpokládal přirozeně, že jde o&#160;vědomou parodii, ale Pamelina tvář nepřipouštěla nejmenší pochybnost, že by to se svým poněkud operetním obdivem nemyslela naprosto vážně.</p>
			<p class="MLP-text">„Vy jste opravdu Max&#160;–?“</p>
			<p class="MLP-text">Průvodkyně bázlivě zmlkla, jako by se Maxovo příjmení ostýchala vyslovit nahlas.</p>
			<p class="MLP-text">Max rozpačitě mlčel.</p>
			<p class="MLP-text">„A&#160;jste na mém zájezdu?“ řekla průvodkyně nevěřícně.</p>
			<p class="MLP-text">„To jaksi,“ řekl Max, „nemohu popřít.“</p>
			<p class="MLP-text">Všiml si, že na něj Ignác s&#160;Oskarem povzbudivě mávají. Ignác zdvihl ruku a&#160;udělal lascivní, mezinárodně srozumitelné gesto. Max rychle odvrátil pohled.</p>
			<p class="MLP-text">„Nemůžu uvěřit tomu, že mám takové štěstí,“ řekla průvodkyně.</p>
			<p class="MLP-text">„Obávám se, že své štěstí poněkud přeceňujete,“ pravil Max skromně.</p>
			<p class="MLP-text">Průvodkyně rezolutně zavrtěla hlavou.</p>
			<p class="MLP-text">„Takový slavný spisovatel!“ řekla přesvědčeně.</p>
			<p class="MLP-text">Šťastně si Maxe prohlížela. Max věděl, že by měl rozhovor ve vlastním zájmu co nejrychleji ukončit, ale cosi mu v&#160;tom bránilo. Ještě jednou si odkašlal.</p>
			<p class="MLP-text">„Ono je to s&#160;tou slávou poněkud relativní,“ poznamenal.</p>
			<p class="MLP-text">Chtěl ještě cosi dodat, ale průvodkyně ho předběhla:</p>
			<p class="MLP-text">„A&#160;na mém zájezdu!“</p>
			<p class="MLP-text">„No,“ řekl Max.</p>
			<p class="MLP-text">„Já vám musím něco prozradit,“ řekla průvodkyně bojácně, „já jsem hrozná.“</p>
			<p class="MLP-text">Max přemýšlel, jestli ono inzerované tajemství spočívá ve skutečnosti, že slečna průvodkyně je hrozná, a&#160;zda by to měl nějak komentovat. Rozhodl se, že zatím s&#160;komentářem vyčká.</p>
			<p class="MLP-text">„Je to ostuda. Já se stydím.“</p>
			<p class="MLP-text">Průvodkyně předvedla, jak se stydí.</p>
			<p class="MLP-text">„Nevím, kvůli čemu se stydíte,“ řekl Max, „ale mohu vás ujistit, že se stydíte docela hezky.“</p>
			<p class="MLP-text">Byla to nejupřímnější věta, kterou jí až dosud řekl.</p>
			<p class="MLP-text">„Tak já vám to řeknu,“ pravila průvodkyně povzbuzena jeho komplimentem.</p>
			<p class="MLP-text">Max souhlasně kývl.</p>
			<p class="MLP-text">„Když já nevím,“ řekla průvodkyně s&#160;obavou ve svém krásném hlase. „Mám vám to říct?“</p>
			<p class="MLP-text">Max kývl o&#160;poznání rezolutněji.</p>
			<p class="MLP-text">„Mám?“</p>
			<p class="MLP-text">Tak už mi to sakra řekni, říkal si v&#160;duchu Max.</p>
			<p class="MLP-text">„Určitě,“ řekl vstřícně.</p>
			<p class="MLP-text">„Já jsem ještě žádnou vaši knihu nečetla!“ vyhrkla průvodkyně a&#160;ze samého studu si zakryla tvář dlaněmi.</p>
			<p class="MLP-text">Max čekal, až si tvář zase odkryje. Přes její blonďaté temeno viděl Ignáce a&#160;Oskara, jak hovoří s&#160;Denisou a&#160;Irmou. Všichni čtyři ho pozorovali.</p>
			<p class="MLP-text">Mezi prsty jedné ruky se objevilo oko.</p>
			<p class="MLP-text">„Ale četla jsem skoro všechny vaše rozhovory!“ řekla průvodkyně do dlaní huhlavě.</p>
			<p class="MLP-text">Nadechl se.</p>
			<p class="MLP-text">„To je… dobře.“</p>
			<p class="MLP-text">„Když jsem vás při nastupování uviděla, myslela jsem si, že to určitě nejste vy,“ řekla průvodkyně nadšeně. „Připadalo mi, že máte tmavší vlasy a&#160;větší nos.“</p>
			<p class="MLP-text">„Větší a&#160;tmavší než kdo?“ prohodil žertovně Max. „Než já?“</p>
			<p class="MLP-text">Třpytivé perličky jejího smíchu se rozkutálely po celém parkovišti a&#160;upoutaly pozornost Šarloty a&#160;Helgy, které až dosud interview s&#160;mladým umělcem neposlouchaly.</p>
			<p class="MLP-text">„Říkala jste něco, slečno?“ řekla provinile Šarlota. „My jsme vám nerozuměly.“</p>
			<p class="MLP-text">Max si všiml, že Helga jí stiskla zápěstí.</p>
			<p class="MLP-text">„Říkala jsem,“ zvýšila hlas průvodkyně a&#160;věnovala Maxovi omluvný úsměv, „že máme mezi sebou slavného spisovatele. Jestlipak to už víte?“</p>
			<p class="MLP-text">„Skutečně?“ pravila Helga a&#160;s&#160;nelíčeným zájmem si Maxe prohlédla. „Jak se jmenujete?“</p>
			<p class="MLP-text">Max se představil příliš tiše, takže průvodkyně musela jeho jméno ještě dvakrát hlasitě zopakovat.</p>
			<p class="MLP-text">Šarlota několikrát kývla.</p>
			<p class="MLP-text">„Toho neznám,“ řekla.</p>
			<p class="MLP-text">„Však má ještě čas,“ řekla Helga milosrdně. „Mladý muži, kolik vám s&#160;dovolením je?“</p>
			<p class="MLP-text">„Třicet tři,“ řekl Max.</p>
			<p class="MLP-text">Obvykle mu lidé hádali o&#160;pár let míň; zajímalo by ho, zda jeho věk mladičkou průvodkyni zaskočil.</p>
			<p class="MLP-text">„Tak to zase nejste tak úplně mladý,“ řekla Šarlota. „Ale jste dost mladý.“</p>
			<p class="MLP-text">Max se zamyslel nad tím rozdílem.</p>
			<p class="MLP-text">Šarlota se natočila k&#160;průvodkyni bokem a&#160;informovala se na jakýsi fakultativní zájezd do Benátek. Helga jí znovu podrážděně sevřela zápěstí.</p>
			<p class="MLP-text">„Pokud bude dost zájemců, tak pojedeme,“ řekla Pamela vlídně a&#160;znovu se obrátila k&#160;Maxovi:</p>
			<p class="MLP-text">„Nevadí vám, že jsem vás takhle přepadla?“ zeptala se s&#160;náhlou obavou.</p>
			<p class="MLP-text">„Seznámila jsem se tam s&#160;manželem,“ řekla Šarlota. „V&#160;Benátkách.“</p>
			<p class="MLP-text">Pamela se na Maxe usmála. Měla přirozeně červené, plné rty a&#160;dokonalé zuby.</p>
			<p class="MLP-text">„Naopak,“ řekl Max, „díky vám konečně začínám rozumět slovu popularita.“</p>
			<p class="MLP-text">Neříkal tyhle věty tak úplně pro ni, ale zčásti&#160;– nebo možná především&#160;– pro ty dvě dívky, které postávaly opodál. Jakoby na svou omluvu.</p>
			<p class="MLP-text">„Já si totiž strašně ráda povídám o&#160;literatuře,“ řekla průvodkyně. „A&#160;taky o&#160;umění.“</p>
			<p class="MLP-text">Obě dívky se jako na povel otočily zády. Jejich ramena se nepatrně otřásala, ale průvodkyně si toho nevšimla.</p>
			<p class="MLP-text">„Já taky,“ zadrmolil Max.</p>
			<p class="MLP-text">Tohle nemohly slyšet, ujišťoval se.</p>
			<p class="MLP-text">„Stejně vás obdivuju,“ řekla průvodkyně, „napsat tolik stránek…“</p>
			<p class="MLP-text">Max se rozhodl, že bude mluvit co možná věcně.</p>
			<p class="MLP-text">„Stačí napsat jedinou stránku denně,“ poznamenal, „a za rok máte celý román.“</p>
			<p class="MLP-text">„Ale stejně,“ řekla průvodkyně, „já bych to asi nedokázala.“</p>
			<p class="MLP-text">Max neříkal nic.</p>
			<p class="MLP-text">Dívky vyčkávaly.</p>
			<p class="MLP-text">„Nebo vy myslíte, že dokázala?“ řekla průvodkyně.</p>
			<p class="MLP-text">Řeknu nevím, rozhodl se Max ve zlomku vteřiny. To je rozumný kompromis.</p>
			<p class="MLP-text">„Nevím,“ řekl Max. „Možná ano. Někdo by se vám každopádně musel věnovat,“ dodal tiše.</p>
		</div>
</body>
</html>