<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-28</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-25" class="MLP-uroven2-kapitola">Philadelphia a&#160;ženy v&#160;politice</p>
			<p class="MLP-text-bez1radku">„Myslím, že vás znám,“ řekl Maxovi na odpočívadle Hynek.</p>
			<p class="MLP-text">„Myslím, že já vás taky,“ přiznal konečně Max.</p>
			<p class="MLP-text">Zuzana k&#160;nim s&#160;úsměvem přistoupila a&#160;Hynek ji Maxovi představil; Zuzana navrhla, že by si snad všichni mohli tykat. Podali si ruce. Na okamžik zavládlo ticho a&#160;Zuzana se začala starostlivě rozhlížet, kde je Jakub. Nikde ho neviděla, a&#160;tak po něm pátrali očima všichni tři; Hynek ho spatřil jako první: právě vycházel z&#160;přilehlého lesa.</p>
			<p class="MLP-text">„Nechápu, proč vždycky chodí čúrat tak daleko,“ řekla Zuzana s&#160;úsměvem.</p>
			<p class="MLP-text">Max čekal, jestli Zuzana řekne něco jako: Aby mu ho někdo nevykoukal!; pokud by to skutečně řekla, mohl by potom on říct: Všimněte si, že nejdál chodí čúrat vždycky ti s&#160;nejmenším, a&#160;případně potom ještě sebeironicky dodat, že on sám mimochodem chodí taky dost daleko, ale Zuzana to neřekla, a&#160;tak raději mlčel. Ticho naštěstí prolomil burácivý hluk dvou okolo projíždějících motorek Harley Davidson; všichni tři za nimi otočili hlavy.</p>
			<p class="MLP-text">„Easy rider,“ řekl s&#160;úsměvem Hynek.</p>
			<p class="MLP-text">„Born to wild,“ zasmál se Max.</p>
			<p class="MLP-text">Než se nadál, otráveně zjistil, že se nechal vtáhnout do jakési plytké debaty o&#160;dotyčném filmu&#160;– a&#160;posléze o&#160;všech dalších filmech, které v&#160;poslední době on, Zuzana nebo Hynek viděli. Účastnil se jí, ale nerad&#160;– chápal sice, že lidé, kteří jsou nuceni se seznámit, si musí najít nějaké společné konverzační téma; méně pochopitelné mu však připadalo, proč v&#160;Čechách takovým tématem musí být právě americké filmy.</p>
			<p class="MLP-text">„A&#160;líbila se ti Philadelphia?“ zajímala se Zuzana.</p>
			<p class="MLP-text">Max řekl cosi v&#160;tom smyslu, že Philadelphii považuje za dobrý film, a&#160;to navzdory všem nepřehlédnutelným hollywoodismům; koneckonců právě ten kritizovaný hollywoodský kabát jej učinil masově úspěšným a&#160;on, Max, by se prý nikdy neodvážil zcela zatratit dílo, které v&#160;takovém měřítku prokazatelně přispělo k&#160;tolerantnějším postojům vůči homosexuální menšině. Zuzana tvrdila, že jí se film také velice líbil; ona sama je prý vůči homosexuálům absolutně tolerantní, ale v&#160;jedné věci si nemůže pomoci: svatební obřad dvou homosexuálů jí připadá prostě nepřirozený.</p>
			<p class="MLP-text">„Nepřirozený?“ usmál se Hynek a&#160;krátce pohlédl na Maxe. „A&#160;normální svatba je podle tebe přirozená? Když je člověk v&#160;tmavém obleku nucen v&#160;podřepu zametat střepy talíře? Navíc před vchodem do hotelu, kam se přišel naobědvat? Nebo když před zraky šedesáti křečovitě se usmívajících svatebčanů musí z&#160;jakéhosi neznámého důvodu jíst játrové knedlíčky ze stejné lžíce jako panna nevěsta?“</p>
			<p class="MLP-text">Všichni se jeho poznámce nahlas zasmáli, ale Max se nemohl zbavit dojmu, že z&#160;Hynka a&#160;Zuzany cítí jakési updikeovské napětí. Stísňující aroma manželského páru, který má problémy.</p>
			<p class="MLP-text">„To je přirozené?“ pokračoval Hynek. „Jen proto, že všechny ty usilovně vtipné věci, jako je například takzvaný únos nevěsty, provádějí osoby opačného pohlaví?“</p>
			<p class="MLP-text">Max byl trochu překvapen, že Hynek trvá na tom, aby mu Zuzana odpověděla; měl znovu pocit, že to dělá jen kvůli němu, a&#160;připadal si trochu provinile.</p>
			<p class="MLP-text">„Je to… prostě divné,“ trvala na svém Zuzana, jakkoli cítila, že to je odpověď dost nepřesvědčivá. Pokoušela se sice usmívat, ale proti své vůli nepatrně zrudla. Hynek s&#160;úsměvem zavrtěl hlavou, a&#160;tak kvapně přidala další, byť poněkud odlehlý argument: Je prý rozhodně proti tomu, aby homosexuálové vychovávali děti, neboť každé dítě, tvrdila přesvědčeně, ke svému zdravému vývoji přece potřebuje poznat oba světy, mužský i&#160;ženský. S&#160;touto odpovědí byla, zdálo se, spokojena podstatně více.</p>
			<p class="MLP-text">Hynek opatrně namítl, že Zuzana za prvé maličko směšuje dva problémy: totiž problém, zda je či není svatební obřad <span>homosexuálů</span> přirozený&#160;– a&#160;problém, zda homosexuální partneři mají mít zákonné právo na adopci, což jsou, poznamenal Hynek, dvě úplně rozdílné věci. A&#160;za druhé&#160;–</p>
			<p class="MLP-text">„Ale nejsou,“ přerušila ho Zuzana už poněkud vášnivě.</p>
			<p class="MLP-text">„Nejsou?“ řekl Hynek udiveně.</p>
			<p class="MLP-text">S&#160;tázavým úsměvem na Zuzanu pohlédl, ale ona se jeho pohledu vyhnula; Max si všiml, že se přitom nepatrně ušklíbla. Hynek klidně pokračoval. Řekl, že neosvojené děti přece v&#160;kojeneckých ústavech a&#160;dětských domovech poznávají&#160;– má-li použít Zuzanin termín&#160;– zase výlučně ženský svět, takže v&#160;tom nakonec není žádný rozdíl, a&#160;argumenty jako ten, který právě použila Zuzana, stejně neobstojí.</p>
			<p class="MLP-text">„Ale obstojí,“ řekla Zuzana.</p>
			<p class="MLP-text">Hynek na ni mlčky hleděl, tentokrát už bez úsměvu, a&#160;špičkou jazyka si přejížděl po zadní straně předních zubů.</p>
			<p class="MLP-text">Max se pokusil o&#160;smířlivý zásah: Umí prý pochopit důvody, proč Zuzaně připadá svatba dvou mužů divná. Na druhé straně na tom, co říkal Hynek, je také nemálo pravdy; navíc je třeba vzít do úvahy, že každé třetí manželství&#160;– a&#160;v&#160;Praze každé druhé&#160;– se rozpadá, a&#160;o&#160;dítě se po rozvodu většinou stará zase pouze matka, případně ještě paní učitelky.</p>
			<p class="MLP-text">Hynek spontánně přikývl.</p>
			<p class="MLP-text">„Ano, pánové,“ pravila Zuzana s&#160;úsměvem, který Maxovi nepřipadal zcela upřímný. „Máte jako vždycky pravdu.“</p>
			<p class="MLP-text">Otočila se a&#160;beze slova odešla za svým synem, který právě přicházel.</p>
			<p class="MLP-text">Hynek omluvně pokrčil rameny.</p>
			<p class="MLP-text">„Zde vidíte v&#160;přehledné zkratce většinu důvodů, proč tak málo žen uspěje v&#160;politice,“ konstatoval suše. „Personifikace zcela věcného sporu, za prvé, neschopnost udržet jeho logiku, to za druhé, za třetí iracionálně emotivní reakce pokaždé, když jim dojdou argumenty, a&#160;za čtvrté&#160;– jak jinak&#160;– věčný mýtus o&#160;mužském spiknutí.“</p>
			<p class="MLP-text">Max se zasmál.</p>
			<p class="MLP-text">„A&#160;za páté samozřejmě skákání do řeči,“ doplnil Hynek předchozí výčet a&#160;odešel za svou rodinou.</p>
			<p class="MLP-text">Musel se snažit.</p>
		</div>
</body>
</html>