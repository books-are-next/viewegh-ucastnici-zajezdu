<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-116</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-44" class="MLP-uroven2-kapitola">Mejdan na dvěstěčtrnáctce?</p>
			<p class="MLP-text-bez1radku">Maxe napadlo, že by se o&#160;to nepříliš vítané břemeno mohl spravedlivě podělit s&#160;kamarády.</p>
			<p class="MLP-text">„Okamžik,“ řekl Hynkovi.</p>
			<p class="MLP-text">Vyšel na balkon. Už nepršelo. Noční obloha byla úplně jasná. Vyklonil se přes překvapivě teplé zábradlí: v&#160;sousedním pokoji se dosud svítilo.</p>
			<p class="MLP-text">Vrátil se k&#160;Hynkovi.</p>
			<p class="MLP-text">„Takže, jsou tu dvě možnosti: buďto o&#160;problémech s&#160;ženskými můžeme mluvit, nebo se na problémy s&#160;ženskými můžeme pokusit zapomenout.&#160;– Čemu dáváš přednost?“</p>
			<p class="MLP-text">„Zapomenout,“ řekl okamžitě Hynek.</p>
			<p class="MLP-text">Vděčně na Maxe pohlédl.</p>
			<p class="MLP-text">„Nedokážeš si představit, jaká je to úleva, mluvit s&#160;racionálním člověkem,“ dodal.</p>
			<p class="MLP-text">Kdybys, chlapče, věděl, jak dobře si to umím představit, zasmál se v&#160;duchu trpce Max.</p>
			<p class="MLP-text">„Dovedu,“ řekl. „Pokud mi to věříš.“</p>
			<p class="MLP-text">Hynek kývl, ale bylo vidět, že už je znovu duchem jinde&#160;– nejspíš před těmi zamčenými dveřmi.</p>
			<p class="MLP-text">„Opravdu mi nevadí o&#160;tom mluvit,“ řekl Max. „Jestli chceš.“</p>
			<p class="MLP-text">„Vykašlem se na to. Nechci ti kazit náladu.“</p>
			<p class="MLP-text">„Tak jo,“ řekl Max. „Vypadneme odtud&#160;– Oskar s&#160;Ignácem tě třeba trochu rozptýlí.“</p>
			<p class="MLP-text">Tak už mi ty moje postavy lezou až do pokoje, pomyslel si v&#160;duchu, když místnost opouštěli. To je neuvěřitelný.</p>
			<p class="MLP-text">Přešli tichou a&#160;prázdnou chodbou. Max zaklepal na příslušné dveře a&#160;řekl své a&#160;Hynkovo jméno.</p>
			<p class="MLP-text">„Pojďte dál,“ uslyšeli Oskara.</p>
			<p class="MLP-text">Vstoupili. Nahý Ignác ležel na břiše na posteli a&#160;hlavou pohyboval v&#160;rytmu puštěné hudby; Oskar mu soustředěně čímsi natíral hubená stehna. Max si všiml, že Hynek při pohledu na Ignácův holý zadek a&#160;nafialovělá varlata trochu znejistěl.</p>
			<p class="MLP-text">„Nejdeme nevhod?“ řekl Max za něj.</p>
			<p class="MLP-text">Více než nahota ho šokovala Ignácova hubenost.</p>
			<p class="MLP-text">„Není třeba se lekat,“ pravil Ignác Hynkovi, „pohyby mého přítele jsou zcela neerotické.“</p>
			<p class="MLP-text">Oskar zdvihl levou ruku, v&#160;níž držel panthenol ve spreji.</p>
			<p class="MLP-text">„Trochu se nám včera spálil,“ řekl. „Sedněte si.“</p>
			<p class="MLP-text">Hynek si vybral stejné křeslo, v&#160;němž seděl u&#160;Maxe; Max si sedl k&#160;Ignácovi na postel&#160;– jeho záda byla skutečně povážlivě rudá.</p>
			<p class="MLP-text">Ignác se posadil a&#160;vesele se zašklebil.</p>
			<p class="MLP-text"><span>„Co vás, chlapci, přivádí do tohoto doupěte homosexuální neřesti?“</span></p>
			<p class="MLP-text">Natáhl si trenýrky.</p>
			<p class="MLP-text">„Touha po rozptýlení,“ řekl Max. Pohlédl významně na Hynka. „Po něčem, co by rozptýlilo dočasnou tíseň našich mladých poslanců.“</p>
			<p class="MLP-text">„Tíseň?“ řekl Oskar.</p>
			<p class="MLP-text">„Ubytovací tíseň,“ upřesnil Max.</p>
			<p class="MLP-text">„Ztratil jsem právě mandát na svou postel,“ řekl Hynek už zase světácky. „Spím u&#160;Maxe.“</p>
			<p class="MLP-text">„Četl jsem,“ řekl se zájmem Ignác, „že dovolená je z&#160;hlediska rozvodovosti vysoce rizikový faktor.“</p>
			<p class="MLP-text">„Vy teda umíte povzbudit,“ řekl Max. „Nechcete radši zástupci našeho lidu vyprávět o&#160;svém zájezdě na Chopok? Třeba by si pak se svým problémem nepřipadal tak osamoceně.“</p>
			<p class="MLP-text">„Ani ne,“ usmíval se Oskar stydlivě.</p>
			<p class="MLP-text">„Na Chopku se zamknul v&#160;pokoji on,“ řekl Ignác. „Dvě noci jsem spal na zemi v&#160;Spoločenskej izbe.“</p>
			<p class="MLP-text">„Ale to jsem mu potom musel vyprávět,“ bránil se Oskar. „Vůbec o&#160;sobě nevěděl.“</p>
			<p class="MLP-text">„Že je to hned lepší?“ řekl Hynkovi Max.</p>
			<p class="MLP-text">Hynek s&#160;úsměvem kývl.</p>
			<p class="MLP-text">„A&#160;ty nebudeš vyprávět nic?“ řekl Maxovi Oskar.</p>
			<p class="MLP-text">„Zapomínáš,“ řekl Max, „že chci ten román vydat…“</p>
			<p class="MLP-text"><span>Noc byla už opět příjemně vlahá, a&#160;tak se dohodli, že budou sedět venku na balkoně. Oskar s&#160;Ignácem usedli do bílých plastikových křesílek a&#160;Max s&#160;Hynkem si z&#160;pokoje přinesli židle. Až na cikády bylo většinou ticho, přerušované jen občasným zatroubením klaksonu nebo několikavteřinovým poryvem divoké hudby z&#160;hlasitě puštěného autorádia. V&#160;nehybné hladině bazénu se osamoceně zrcadlila okna několika posledních rozsvícených pokojů. V&#160;Pamelině pokoji byla tma.</span></p>
			<p class="MLP-text">Oskar nesouhlasně pozoroval Ignáce, jak obratně balí tenkou cigaretu, zapaluje ji a&#160;polyká kouř.</p>
			<p class="MLP-text">„To jsi to svinstvo vezl přes hranice?!“</p>
			<p class="MLP-text">Ignác se zasmál.</p>
			<p class="MLP-text">„Já se z&#160;něj zblázním,“ řekl Oskar Maxovi.</p>
			<p class="MLP-text">Znělo to nešťastně.</p>
			<p class="MLP-text">Hynek od Ignáce převzal jointa a&#160;pokusil se co nejvěrněji napodobit všechny jeho předchozí pohyby. Kouř ho trochu pálil v&#160;krku, ale jinak zatím nic necítil. Podal cigaretu Oskarovi, ale ten ji pouze předal Maxovi.</p>
			<p class="MLP-text">„Moje první marihuana,“ řekl upřímně Hynek. „Pětadvacet let po Woodstocku… Rád to zkusím, ale přiznám se, že si připadám trapně, už když to slovo jenom vyslovuju.“</p>
			<p class="MLP-text">Max se na něj povzbudivě usmál. Původně se trochu obával, aby se Hynek při své první konfrontaci s&#160;marihuanou nenutil&#160;– jak se to občas stává&#160;– cosi předstírat, ale jeho prohlášení působilo nanejvýš sympaticky.</p>
			<p class="MLP-text">„Mimochodem,“ řekl Hynek, „co to se mnou provede?“</p>
			<p class="MLP-text">Max mu znovu podal cigaretu.</p>
			<p class="MLP-text">„Nic dramatického ani nic ošklivého.“</p>
			<p class="MLP-text">„Neboj,“ řekl Ignác, „své politické přesvědčení neztratíš.“</p>
			<p class="MLP-text">Chvíli kouřili mlčky. Náhle měl Hynek pocit, že už cosi slabě cítí.</p>
			<p class="MLP-text">„Jakási lehkost. Lehkomyslnost, ale ne v&#160;obvyklém smyslu toho slova,“ řekl přemýšlivě. „A&#160;taky… jisté zpomalení. Je to ono?“</p>
			<p class="MLP-text">„A&#160;taky neodbytný sklon své pocity analyzovat a&#160;artikulovat,“ řekl Max.</p>
			<p class="MLP-text">„Ach bože,“ řekl Oskar.</p>
			<p class="MLP-text">Náhle na bílém štěrku zachrastily kroky. Všichni čtyři se vyklonili: pod balkonem stála Irma s&#160;Denisou. Ve světle lamp kolem bazénu vypadala jejich opálená pleť sytě oranžová.</p>
			<p class="MLP-text">„Vypadá to, že je u&#160;vás mejdan!“ zavolala Irma.</p>
			<p class="MLP-text">Ignác pohlédl na Oskara.</p>
			<p class="MLP-text">„Je u&#160;nás mejdan?“</p>
			<p class="MLP-text">„Není,“ řekl Oskar důrazně.</p>
			<p class="MLP-text">„Tak prej není,“ zavolal Ignác. „Možná jindy.“</p>
			<p class="MLP-text">„Škoda…“ zavolala Irma.</p>
			<p class="MLP-text"><span>Očividně se snažila, aby to znělo vyzývavě, ale znělo to spíš smutně.</span></p>
			<p class="MLP-text">„Ani docela malej?“ zeptal se Oskara Max. „Že by se přítomní poslanci trochu rozptýlili?“</p>
			<p class="MLP-text">„Jasně,“ řekl Ignác. „Aby se poslanci rozptýlili.“</p>
			<p class="MLP-text">„Já se z&#160;vás zblázním,“ vzdychl Oskar odevzdaně.</p>
			<p class="MLP-text">„Tak prej je!“ zavolal na děvčata Ignác.</p>
			<p class="MLP-text">„Skvělý!“</p>
			<p class="MLP-text">Ten hlas patřil Denise.</p>
			<p class="MLP-text">„Ale jenom malej!“ zavolal ještě Ignác. Pohlédl na Oskara a&#160;naoko se dožadoval pochvaly.</p>
			<p class="MLP-text"><span>„Malý mejdany jsou nejlepší,“ zavolala Irma. „Za chvíli jsme u&#160;vás.“</span></p>
			<p class="MLP-text">Odběhly, ale vzápětí se vrátila Denisa.</p>
			<p class="MLP-text">„Kolikátku máte pokoj?“ zavolala.</p>
			<p class="MLP-text">Hynek se vyklonil přes zábradlí.</p>
			<p class="MLP-text">„Dvěstěčtrnáctku.“</p>
			<p class="MLP-text">„Už půl hodiny,“ zasmál se.</p>
			<p class="MLP-text">Ignác pohlédl na Oskara a&#160;udiveně pokrčil rameny.</p>
			<p class="MLP-text">„Vypadá to, že u&#160;nás bude mejdan…“</p>
		</div>
</body>
</html>