<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-181</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-3-19" class="MLP-uroven2-kapitola">Max a&#160;smrt<br/>(2)</p>
			<p class="MLP-text-bez1radku">První tři dny v&#160;Israeli bydlel Max u&#160;překladatelky románu, sympatické starší paní jménem Ruth Bondy, jež žila v&#160;pátém patře hezkého dvanáctipodlažního domu na telavivském předměstí Ramat Gan.</p>
			<p class="MLP-text"><span>Druhého dne ráno ho v&#160;pokojíku vnoučat paní Bondy probudilo zemětřesení o&#160;síle 6,2 Richterovy stupnice. První, co uslyšel, bylo rachtání dřevěných okenic&#160;– nejprve se domníval, že jde o&#160;mimořádně silný vítr, ale když vzápětí začala drnčet také postel, psací stůl a&#160;hebrejské knihy na policích, pochopil, že to vítr být nemůže. Vyděšeně se na posteli posadil a&#160;spustil nohy na zem. Chvějící se podlaha mu připomněla onen obrovský ponton s&#160;mnoha kavárnami a&#160;restauracemi, po kterém chodil v&#160;září v&#160;hamburském přístavu s&#160;Evou Profousovou a&#160;Terezou Boučkovou&#160;– ale to byl pevně ukotvený ponton, a&#160;nikoliv byt v&#160;pátém patře. Náhlá, naprosto neočekávaná vratkost něčeho, co zcela automaticky a&#160;samozřejmě považoval za zaručeně stabilní, mu naháněla velký, snad ještě nikdy nepoznaný strach. Podvědomě rozpažil a&#160;položil dlaně na postel, jako kdyby tímto způsobem mohl v&#160;případě potřeby udržet rovnováhu. Rozevřené listy obrazové publikace o&#160;Jeruzalémě se znovu viditelně zachvěly&#160;– připadalo mu, že je to jakési úřední potvrzení o&#160;zemětřesení. Bál se, že už promeškal možnost něco podniknout.</span></p>
			<p class="MLP-text">Bál se, že zemře.</p>
			<p class="MLP-text">Bál se, že smrt je už někde blízko.</p>
			<p class="MLP-text">Zoufale si přál žít.</p>
			<p class="MLP-text">Uvažoval, zda má seběhnout po schodišti dolů nebo se alespoň tady v&#160;pokoji postavit pod futra dveří, ale neudělal nic.</p>
			<p class="MLP-text">Seděl na posteli a&#160;čekal na smrt.</p>
			<p class="MLP-text">Myslel přitom na svůj nedokončený román, na svou dceru, na svou ženu, na svou přítelkyni, na své rodiče, na obě babičky, na své přeleželé vlasy a&#160;nevyčištěné zuby a&#160;na bílé playboyovské zajíčky na svém pyžamu. A&#160;na desítky dalších věcí.</p>
			<p class="MLP-text">Chvění náhle ustalo.</p>
			<p class="MLP-text">Max vrátil nohy pod peřinu, ale ještě vyčkával, vzepřený na loktech. Žádné další otřesy už necítil. Očividně to skončilo. To je dost, promluvil Max polohlasem, s&#160;křečovitým frajerstvím. Otravovat se zemětřesením takhle nekřesťansky brzo. Radostně si uvědomil, že je bohatší o&#160;zatím nejatraktivnější israelskou příhodu. Bude ji moci v&#160;Praze vyprávět svým příbuzným a&#160;přátelům: <span class="MLP-znak-kurziva-11b">Copak jsem mohl o&#160;šábesu vyběhnout na ulici v&#160;pyžamu s&#160;mezinárodně srozumitelnými zajíčky z&#160;Playboye?</span></p>
			<p class="MLP-text">Než znovu usnul, pobaveně si představoval obsah nekrologu, který by v&#160;případě jeho smrti v&#160;sutinách napsal do Lidových novin kritik Jiří Peňás.</p>
		</div>
</body>
</html>