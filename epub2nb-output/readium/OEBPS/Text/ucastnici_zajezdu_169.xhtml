<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-167</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-3-5" class="MLP-uroven2-kapitola">Nedochvilnost</p>
			<p class="MLP-text-bez1radku">„Nastupovat!“ volala vesele Pamela na konci první zastávky.</p>
			<p class="MLP-text">Ještě přibíhali Jolana a&#160;Jakub.</p>
			<p class="MLP-text">„Tak popojedem,“ řekl Karel druhému Karlovi a&#160;otočil klíčkem v&#160;zapalování.</p>
			<p class="MLP-text">Oskar na Maxe tázavě pohlédl.</p>
			<p class="MLP-text">„Kdo chybí, ať se přihlásí!“ řekl hlasitě Jarda.</p>
			<p class="MLP-text">Jolanina matka si povzdychla.</p>
			<p class="MLP-text">„To nám snad dělá naschvál,“ řekla Jolaně.</p>
			<p class="MLP-text">Pamela si přitáhla palubní mikrofon:</p>
			<p class="MLP-text">„Jsme všichni?“ řekla zvonivě.</p>
			<p class="MLP-text">„Nejsme,“ upozornil Pamelu Max. „Chybí Ignác.“</p>
			<p class="MLP-text">„A&#160;můj otec,“ hlásila rezignovaně Jolana.</p>
			<p class="MLP-text">Cestující se vyčítavě rozhlíželi. Jolana, její matka, Oskar a&#160;Max mlčky hleděli ke vchodu do motorestu na protilehlé straně odpočívadla: dosud nikdo nevyšel.</p>
			<p class="MLP-text">„Tak to snad, Kájo, zase vypni,“ řekl Karel.</p>
			<p class="MLP-text">Druhý Karel s&#160;rozmáchlým gestem vypnul motor a&#160;sedl si bokem k&#160;volantu.</p>
			<p class="MLP-text">„Nedochvilnost je snad vůbec nejhorší lidská vlastnost,“ řekla Helga do nastalého ticha. Zavřela časopis a&#160;začala jím sebe i&#160;Šarlotu ovívat.</p>
			<p class="MLP-text">Max se povzbudivě usmál na Jolanu a&#160;její matku a&#160;znovu vyhlédl z&#160;okna. K&#160;motorestu nyní hleděla většina cestujících.</p>
			<p class="MLP-text">„Tak proč pro ně ježišmarjá někdo nedojde?“ řekla po chvíli Jituš.</p>
			<p class="MLP-text">„A&#160;proč se ježišmarjá ptáš mě?“ řekl Jarda.</p>
			<p class="MLP-text">Z&#160;motorestu vyšla skupinka lidí s&#160;několika malými dětmi; Jolanin otec ani Ignác mezi nimi však nebyli.</p>
			<p class="MLP-text">„My se tu kvůli nim snad udusíme vedrem,“ řekla Helga. Přiblížila si časopis těsně k&#160;zpocenému obličeji.</p>
			<p class="MLP-text">„Můžeme vystoupit?“ dotazovala se Pamely Olga.</p>
			<p class="MLP-text">Pamela si přiblížila mikrofon k&#160;ústům.</p>
			<p class="MLP-text">„Prosím vás, ne, už nevystupujte,“ řekla prosebně. „Pojedeme okamžitě, jakmile zbylí dva účastníci nastoupí, tak abychom pak pány řidiče už nezdržovali.“</p>
			<p class="MLP-text">„To tu taky můžem smrdět celou věčnost,“ řekla důrazně Jituš. Otočila se přímo k&#160;Oskarovi.</p>
			<p class="MLP-text">„Tak si pro něj herdek dojděte, ne?“</p>
			<p class="MLP-text">Oskar postřehnutelně zrudl. Jarda se zasmál.</p>
			<p class="MLP-text">„No a?“ řekla Jituš vzdorně. „Dyk ať si pro něj dojde, ne?“</p>
			<p class="MLP-text">Oskar učinil jakýsi nerozhodný pohyb, ale Max ho zarazil.</p>
			<p class="MLP-text">„Já tam skočím,“ řekl mu.</p>
			<p class="MLP-text">„Díky, Maxi,“ řekla Pamela do mikrofonu a&#160;poté zaapelovala na účastníky zájezdu, aby ve vlastním zájmu dodržovali stanovený čas přestávek.</p>
			<p class="MLP-text">Max se kolem ní protáhl, aniž na ni pohlédl, a&#160;vyběhl ven.</p>
			<p class="MLP-text">„Vím, že to říkám těm nepravým,“ slyšel Pamelu z&#160;vozu, „vás naopak musím pochválit, protože vy chodíte vždycky včas.“</p>
			<p class="MLP-text">Jak se kolem rozpálených parkujících aut blížil k&#160;motorestu, Pamelin zvonivý hlas postupně slábl. Jolanin otec a&#160;Ignác vyšli ven, náruče plné plechovkových piv. Max se zastavil a&#160;přelétl Ignáce kontrolním pohledem; potom se otočil a&#160;šel pomalu nazpět. Ignác ho dostihl ve chvíli, kdy nastupoval.</p>
			<p class="MLP-text">„Ty jsi pro nás šel,“ halasil Ignác. „To je dojemné. Ty jsi náš dobrý kamarád.“</p>
			<p class="MLP-text">Max mlčky pokýval hlavou a&#160;šel si sednout.</p>
			<p class="MLP-text">Ignác vysypal orosené plechovky na prázdné sedadlo za řidičem a&#160;zcela nečekaně vytrhl Pamele mikrofon.</p>
			<p class="MLP-text">„Omluvte, milí účastníci, náš pozdní příchod!“ zaburácel. „Museli jsme si zaopatřit tekutiny, na které stála dlouhá italská fronta.“</p>
			<p class="MLP-text">Účastníci si zděšeně zacpávali uši.</p>
			<p class="MLP-text">„Není divu! Podle posledních lékařských výzkumů má totiž člověk, italské občany pochopitelně nevyjímaje, každý den vypít minimálně dva litry tekutin! Minimálně!“ zdůrazňoval Ignác.</p>
			<p class="MLP-text">Zamrkal na Oskara, ale ten odvrátil pohled do okna.</p>
			<p class="MLP-text">„Pocit žízně,“ pokračoval Ignác, uhýbaje mikrofonem před Pamelinou rukou, „přitom nemusí být rozhodující. V&#160;horku je navíc možno denní příjem zvýšit až na tři litry, ale větší objem tekutin už představuje pro lidské ledviny nadměrnou zátěž!“</p>
			<p class="MLP-text">Pamele se konečně podařilo získat mikrofon nazpět.</p>
			<p class="MLP-text">„Sednout!“ poručila Ignácovi naoko přísně.</p>
			<p class="MLP-text">„Ten kluk je naprosto skvělej!“ oznamoval Jolaně a&#160;její matce Jolanin otec. „Naprosto skvělej.“</p>
			<p class="MLP-text">Jolanina matka útrpně zavrtěla hlavou.</p>
			<p class="MLP-text">„Nechceš si na chvíli zdřímnout?“ navrhovala svému muži.</p>
			<p class="MLP-text">„Dobrý nápad,“ řekla Jolana, „ale hlavně nám, otče, nevypadni do uličky.“</p>
		</div>
</body>
</html>