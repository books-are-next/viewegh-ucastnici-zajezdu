<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-50</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-47" class="MLP-uroven2-kapitola">Přerušení příběhu: výpravčí</p>
			<p class="MLP-text-bez1radku">Monotónní hučení motoru, ubíhající pás horizontu a&#160;drobné pohupování přinášely Maxovi dlouho nepoznaný vnitřní klid: pohodlně opřen a&#160;kolébán jízdou se namátkou probíral nejrůznějšími myšlenkami. Nedokázal se příliš soustředit a&#160;těkal od jednoho tématu k&#160;druhému, ale nevadilo mu to. Byl rád, že konečně dokázal přestat myslet na Pamelu.</p>
			<p class="MLP-text">V&#160;jedné chvíli se mu vybavila tvář té německé výpravčí. Pozoroval ji z&#160;vlaku, jímž se jednoho podzimního nedělního odpoledne vracel z&#160;jakéhosi čtení v&#160;Hamburku: Byla to vyšší černovlasá, nakrátko ostříhaná žena něco po třicítce, možná o&#160;pár let starší. Nebyla příliš hezká. Na sobě měla tmavomodré kalhoty, dobře padnoucí tmavomodré sako s&#160;červenými lemy a&#160;zářivě bílou košili; na hlavě samozřejmě červenou čepici. Zapískala, postavila se do pozoru a&#160;zasalutovala. Maxovi připadalo zvláštní vidět salutovat ženu; ona se však tvářila naprosto samozřejmě. Klidně, navykle se usmívala. Vlak se zvolna dal do pohybu. Její dosud vzpřímený postoj se ponenáhlu uvolnil; nejprve svěsila obě ruce podél těla a&#160;zcela nepředpisově, skoro rozmarně komíhala ve vzduchu plácačkou; potom sklonila hlavu&#160;– udělal se jí přitom podbradek&#160;– a&#160;jakoby nechápavě, udiveně si prohlédla svou uniformu. Vlak nabíral rychlost. Max se zvědavě předklonil a&#160;na kratičký okamžik výpravčí ještě naposledy zahlédl: stála osamoceně na betonovém peroně toho vylidněného, nedůležitého nádraží a&#160;v&#160;opálené tváři měla nepopsatelně zoufalý výraz.</p>
			<p class="MLP-text">Autobus náhle přibrzdil. Před hranicemi stála dlouhá kolona. Řidič zpomalil, zastavil a&#160;vypnul motor. Maxův předchozí pocit pohody se rychle vytratil. Obraz krajiny za oknem byl nyní stále týž a&#160;náhlé ticho na něj působilo skoro nepříjemně. Sedadlo, zbavené předchozích houpavých otřesů, mu nyní připadalo tvrdé <span>a&#160;nepohodlné.</span> Vyhlížel z&#160;okna, kdy se kolona konečně pohne&#160;– a&#160;jeho čekání ho činilo nervózním. Dokonce už zase myslel na Pamelu.</p>
			<p class="MLP-text">Po půlhodině už to nevydržel.</p>
			<p class="MLP-text">„Tak jedem!“ pronesl polohlasem netrpělivě.</p>
			<p class="MLP-text">Otočil se: pan Petrescu a&#160;paní Košťálová seděli vzpřímeně na svých místech. Usmívali se. Max se rozhodl, že zaútočí přímo. Hlasitě vzdychl a&#160;demonstrativně si protáhl zdřevěnělé údy.</p>
			<p class="MLP-text">„Už je to trochu dlouhý, že?“ prohodil konverzačně.</p>
			<p class="MLP-text">„Myslíte?“ pravila s&#160;úsměvem paní Košťálová.</p>
			<p class="MLP-text">Max očekával nějakou variantu souhlasné odpovědi. Tato ho poněkud zaskočila.</p>
			<p class="MLP-text">„Vám to nepřipadá dlouhý?“ řekl udiveně.</p>
			<p class="MLP-text">Cítil, že maličko zrudl.</p>
			<p class="MLP-text">„Tolik hodin na cestě, všechny ty ustavičné zastávky…“ řekl.</p>
			<p class="MLP-text">„Zastávky jsou nezbytné,“ řekla paní Košťálová mile.</p>
			<p class="MLP-text">Max přemýšlel. Proti odpolednímu slunci neviděl dobře její obličej, což jeho nejistotu jen prohlubovalo.</p>
			<p class="MLP-text">„Myslíte pro řidiče?“ řekl nakonec.</p>
			<p class="MLP-text">„Nejen pro řidiče,“ řekla paní Košťálová. „Pro každého.“</p>
			<p class="MLP-text">„Přerušení příběhu možná skutečně napíná trpělivost, ale zároveň zvyšuje poutavost vyprávění,“ ozval se hluboký hlas pana Petrescu. „Vy sám jako spisovatel byste to měl vědět nejlíp.“</p>
			<p class="MLP-text">Max užasle zamumlal cosi souhlasného a&#160;zmlkl.</p>
			<p class="MLP-text">Kdo to proboha je?! říkal si.</p>
		</div>
</body>
</html>