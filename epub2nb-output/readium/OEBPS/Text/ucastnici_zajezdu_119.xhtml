<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-117</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-45" class="MLP-uroven2-kapitola">Born to be wild</p>
			<p class="MLP-text-bez1radku">Vrátili se dovnitř pokoje, aby jej připravili na příchod hostů. Oskar ustlal Ignácovu postel a&#160;posbíral Ignácovy poházené svršky; potom šel uklidit koupelnu.</p>
			<p class="MLP-text">„Ukliď si aspoň ten bordel na nočním stolku,“ volal na Ignáce.</p>
			<p class="MLP-text">Ignác jen mávl rukou, ale potom za Maxovy pomoci onu změť cigaret, prospektů, suchých broskvových pecek, fotografických filmů, starých novin, sušenek a&#160;opalovacích a&#160;lubrikačních krémů přece jen shrnul do velké igelitové tašky. Zaklepání se ozvalo takřka vzápětí.</p>
			<p class="MLP-text">Max šel otevřít&#160;– už podruhé toho večera stál za dveřmi někdo jiný, než koho původně očekával.</p>
			<p class="MLP-text">„Nazdárek,“ pravila Jolana. „Ať žije česká literatura a&#160;její přední představitelé. Není tu, prosím tě, můj otec?“</p>
			<p class="MLP-text">Byla nepatrně opilá, ale byl to onen druh bystré opilosti, který Maxovi nikdy nevadil; Jolanu kromě toho viděl rád.</p>
			<p class="MLP-text">„Není,“ usmál se přátelsky. „Měl by tu být?“</p>
			<p class="MLP-text">„Samozřejmě neměl&#160;– ale obávám se, že tu každou chvíli bude. Seděla jsem s&#160;ním na baru a&#160;ty dvě dívenky nás velice horlivě zvaly na dvěstěčtrnáctku na mejdan&#160;– ani jsem nevěděla, že je to tvůj pokoj.“</p>
			<p class="MLP-text">„To je kluků,“ řekl Max. „Pojď dál.“</p>
			<p class="MLP-text">Otevřel dveře dokořán a&#160;rozmáchlým gestem Jolanu pobídl. Jolana vstoupila, pozdravila všechny přítomné a&#160;potom nasála nosem vzduch.</p>
			<p class="MLP-text">„Čichám čichám člověčinu…“</p>
			<p class="MLP-text">Podívala se Ignácovi do očí, aby si potvrdila své podezření.</p>
			<p class="MLP-text">Oskar jí přepustil své křeslo a&#160;Ignác pro ni začal balit novou cigaretu.</p>
			<p class="MLP-text">„Ale kde je teda otec?“ vzpomněl si Max.</p>
			<p class="MLP-text">„Asi šel s&#160;těma holkama na pokoj,“ řekla Jolana. „Ještě štěstí, že pro nás přišly, protože otec se už chystal počít s&#160;tou fousatou barmankou dítě.“</p>
			<p class="MLP-text">„Krása je v&#160;očích toho, kdo se dívá,“ zasmál se Hynek.</p>
			<p class="MLP-text">Max byl rád, že už se Hynek aklimatizoval.</p>
			<p class="MLP-text">„A&#160;cože dneska tak sólo, pane poslanče?“ řekla Jolana, napodobujíc matčinu výslovnost; Ignác jí podal zapálenou cigaretu&#160;– bylo zřejmé, že ji nedrží poprvé.</p>
			<p class="MLP-text">„Ále,“ zasmál se Hynek.</p>
			<p class="MLP-text">„Žádná z&#160;obou koaličních stran nenalezla potřebný konsensus ohledně noclehu,“ řekl Ignác.</p>
			<p class="MLP-text">„Kandiduj,“ řekl Hynek. „Máš předpoklady.“</p>
			<p class="MLP-text">Někdo zaklepal. Tentokrát šel otevřít Oskar.</p>
			<p class="MLP-text">Denisa mu vrazila láhev vína a&#160;úplně božský pistácie a&#160;nasála vzduch.</p>
			<p class="MLP-text">„Ááá… Born to be wild, že jo?“</p>
			<p class="MLP-text">„Jasně,“ smál se Hynek.</p>
			<p class="MLP-text">Jolanin otec předal hostitelům láhev říčanské vodky a&#160;sadu plastikových kelímků.</p>
			<p class="MLP-text">„Skvělý!“ řekl Ignác.</p>
			<p class="MLP-text">Oskar neřekl nic.</p>
			<p class="MLP-text">„Proč nesedíte venku?“ usmíval se Jolanin otec. „Venku je přímo fantastická noc.“</p>
			<p class="MLP-text">„Fantastičtější než ta fantastická barmanka?“ řekla Jolana. „Fan­tastičtější než ty naprosto fantastický slunečnice?“</p>
			<p class="MLP-text">„Je to možný, slečno?“ přisedl si Jolanin otec s&#160;širokým úsměvem k&#160;Irmě, „vlastní dcera si ze mě dělá bohapustou srandu…“</p>
			<p class="MLP-text">Měl skvělou náladu.</p>
			<p class="MLP-text">Jolana si všimla, že se hřbetem dlaně dotkl Irmina opáleného stehna.</p>
			<p class="MLP-text">„Ona to tak nemyslí,“ usmívala se Irma.</p>
			<p class="MLP-text">Nepatrně se odsunula, natáhla se ke stolku pro pár pistácií a&#160;přemýšlela, kam si asi sedne Deniska.</p>
			<p class="MLP-text">Oskar s&#160;Maxem rozlévali pití.</p>
			<p class="MLP-text">„Musíte to holt pít z&#160;těch samotnejch kelímků,“ řekl Max. „Někdo nám totiž ukrad ty hnědý podšálky…“</p>
			<p class="MLP-text">Jolana se smála spolu s&#160;ostatními. Líbilo se jí, jak Max vždycky zdvihne oči od skleničky, kterou právě naplnil. Potom si všimla Ignácových zad.</p>
			<p class="MLP-text">„Teda ten je ale spálenej!“ řekla Oskarovi.</p>
			<p class="MLP-text">Oskar nepřítomně kývl. Zrovna si představoval ten pach vychladlých popelníků, který bezpochyby ucítí, až se ráno probudí. A&#160;všecky ty špinavé skleničky a&#160;pistácie zašlapané do koberce.</p>
			<p class="MLP-text">Denisa na Ignáce krátce pohlédla.</p>
			<p class="MLP-text">„Ale já přece chci být sežehnuta!“ zadeklamovala. „To řekla Sapfó.“</p>
			<p class="MLP-text">Posadila se před Hynka na koberec a&#160;záda si nenuceně opřela o&#160;jeho skrčená kolena; když si upravovala sukni, Max na okamžik zahlédl bílý trojúhelník jejích kalhotek.</p>
			<p class="MLP-text">„Vy nic nepijete,“ vyčetl Irmě Jolanin otec a&#160;podal jí kelímek s&#160;vodkou. „Tak na tu naši dovolenou!“</p>
			<p class="MLP-text">Jolana zalétla pohledem k&#160;Maxovi a&#160;Max se na ni usmál. Podíval se do oken Pamelina pokoje: byl stále zhasnutý. Jak ji znal, určitě už dávno spala.</p>
			<p class="MLP-text">„Na naši dovolenou!“ řekla Irma. Donutila se k&#160;milému úsměvu.</p>
			<p class="MLP-text">Také ostatní pozdvihli číšky.</p>
			<p class="MLP-text">„Tak na dovolenou!“</p>
			<p class="MLP-text">Irmě bylo trochu horko a&#160;přemýšlela, jestli by si mohla svléknout tričko a&#160;zůstat jen v&#160;té modrobílé podprsence. Sice se prakticky vůbec neliší od plavek, říkala si, ale působilo by to možná divně.</p>
			<p class="MLP-text">„Já nemůžu,“ řekla naoko zděšeně Jolana, když se k&#160;ní znovu dostala cigareta. „Kdyby se to dozvěděl tatínek, tak by mě snad zabil…“</p>
			<p class="MLP-text">Pohlédla vesele na otce.</p>
			<p class="MLP-text">„Kdepak náš tatínek a&#160;kouření marihuany,“ pokračovala. „Možná kdybych třeba kouřila slunečnice, tak snad, ale kouřit trávu, to nikdy.“</p>
			<p class="MLP-text">Zkušeně vdechla kouř.</p>
			<p class="MLP-text">„Vlastní dítě si ze mě dělá srandu,“ řekl Jolanin otec, ale velkoryse se usmíval. Vytvořit jakoukoli generační propast bylo to poslední, co by si nyní přál, a&#160;tak potlačil svůj vnitřní nesouhlas a&#160;spokojil se s&#160;pouhým odmítnutím.</p>
			<p class="MLP-text">„Kuřte si, mládeži, co chcete,“ usmíval se velkoryse. „Já zůstanu u&#160;své vodky.“</p>
			<p class="MLP-text">Irma si říkala, že by takhle chtěla vycházet se svým otcem. Nesměl by ji ale&#160;– jako ten Jolanin&#160;– pořád osahávat. Posunula se. Už se ani nesnažila, aby to vypadalo nenápadně. Pracky pryč.</p>
			<p class="MLP-text">„Tohle je moc a&#160;moc krásný mejdan,“ řekl Ignác.</p>
			<p class="MLP-text">Zvláštním, hezkým způsobem se zasmál, objal protestujícího Oskara a&#160;políbil ho. Potom si ze stolku přitáhl Jolaniny klíče s&#160;velkou dřevěnou hruškou a&#160;přiblížil si ji k&#160;ústům.</p>
			<p class="MLP-text">„A&#160;já jsem si pro vás připravil moc a&#160;moc krásnou pohádku o&#160;malinkatém mořském koníčkovi. Takže si hezky opřete hlavičky o&#160;postýlky nebo o&#160;kobereček, šlukněte si travičky a&#160;poslouchejte: Bylo nebylo, dávno tomu, žil byl, tavárišč adín, konkrétně tedy malý mořský koníček. Samozřejmě že malý mořský koníček nežil jen tak někde v&#160;čudu, alébrž na mořském břehu, a&#160;jasně že nežil sám, ale s&#160;malou, ba přímo malinkatou mušličkou Perličkou.“</p>
			<p class="MLP-text">„Ha ha ha,“ smála se Jolana.</p>
			<p class="MLP-text">„A&#160;ta malinká mušlička Perlička maličkému mořskému koníčkovi četla celé dny maličké, ale strašlivě otravné pohádečky, a&#160;to malého mořského koníčka děsně iritovalo, a&#160;tak jednoho ráníčka, zrovna když sluníčko Zlatíčko polechtalo zlatým paprskem mušličku Perličku na hlavičce, vzal sekyrečku a&#160;rozmlátil Mušličku na úplně, ale úplně malinkatý sračky.“</p>
			<p class="MLP-text">Díky smíchu zřejmě přeslechli klepání&#160;– nyní už se ozývalo velmi důrazně. Max se líně zdvihl.</p>
			<p class="MLP-text">Hynek se usmíval, ale bylo znát, že znejistěl.</p>
			<p class="MLP-text">„Jestli něco, tak tu nejsem,“ řekl opatrně.</p>
			<p class="MLP-text">„A&#160;kde jsi?“ řekla Irma.</p>
			<p class="MLP-text">„Jinde,“ zasmál se Hynek.</p>
			<p class="MLP-text">„He’s high as a&#160;kite,“ otočila se k&#160;Irmě Denisa, ale když zjistila, že Irma sedí na posteli jen v&#160;podprsence, zatvářila se, jako že nemůže věřit svým očím.</p>
			<p class="MLP-text">Polib si, pomyslela si Irma. Jolanin otec už naštěstí podřimoval.</p>
			<p class="MLP-text">Max si položil ukazováček na ústa, šel do předsíně a&#160;otevřel. Za dveřmi stála Zuzana. Měla napuchlý nos a&#160;červené oči.</p>
			<p class="MLP-text">„Je tady?“</p>
			<p class="MLP-text">„Kdo?“ řekl s&#160;úsměvem Max.</p>
			<p class="MLP-text">Už v&#160;tom příjemně lítal, ale to náhlé ticho a&#160;Zuzanin vpád mu příjemné nebyly.</p>
			<p class="MLP-text">„Hynek.“</p>
			<p class="MLP-text">„Není.“</p>
			<p class="MLP-text">Opsal hlavou lhostejnou kružnici.</p>
			<p class="MLP-text">Zuzanina brada se zachvěla, ale potom v&#160;ní převážil vztek.</p>
			<p class="MLP-text">„Jste hajzlové! Oba.“</p>
			<p class="MLP-text">Pusa se jí zkroutila do nepěkného úšklebku.</p>
			<p class="MLP-text">Max se vrátil do pokoje.</p>
			<p class="MLP-text">„Tak jste to slyšeli.“</p>
			<p class="MLP-text">Hynek rozpačitě pokýval hlavou.</p>
			<p class="MLP-text">Denisa mu pohladila skráně.</p>
		</div>
</body>
</html>