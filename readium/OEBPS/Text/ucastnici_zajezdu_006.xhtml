<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-4</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-1" class="MLP-uroven2-kapitola">Ignácův batoh</p>
			<p class="MLP-text-bez1radku">První, koho Max spatřil, byl Ignác.</p>
			<p class="MLP-text">Seděl pod stromem a&#160;zamyšleně si prohlížel špinavé prsty v&#160;páskových kožených sandálech. Maxovi připadal ještě hubenější než jindy, ale zdálo se, že je střízlivý. Když uviděl přicházet Maxe, vesele se zašklebil.</p>
			<p class="MLP-text">Max byl rád, že Ignáce zase vidí.</p>
			<p class="MLP-text">„Nazdar,“ řekl.</p>
			<p class="MLP-text">Postavil svůj velký kufr vedle Ignácova neuvěřitelně malého batohu na chodník a&#160;po řídkém trávníku přešel k&#160;Ignácovi.</p>
			<p class="MLP-text">„Jak jde život?“</p>
			<p class="MLP-text">Ignác pokrčil rameny:</p>
			<p class="MLP-text">„Vše se rozpadá, střed se zevnitř hroutí, ale dovolenou si tak jako tak vybrat musíme…“</p>
			<p class="MLP-text">Max na básníka přátelsky pohlédl: nebyl sice ještě ani trochu opálený, přestože už končil červenec, ale jinak vypadal dobře.</p>
			<p class="MLP-text">Do odjezdu autobusu zbývalo více než pětadvacet minut. Max se rozhlédl: kromě jakýchsi dvou důchodkyň, jednoho staršího obtloustlého muže v&#160;příšerných barevných bermudách, jeho drobné brýlaté manželky a&#160;jedné usilovně žvýkající třicátnice tu zatím žádní další účastníci zájezdu nebyli.</p>
			<p class="MLP-text">„Oskar ještě nedorazil,“ prohodil Ignác, aby řeč nestála.</p>
			<p class="MLP-text">„Znáš ho,“ řekl Max. „Přijde deset minut před odjezdem&#160;– je přesnej jako jízdní řád.“</p>
			<p class="MLP-text">„A&#160;občas i&#160;stejně zábavnej,“ řekl Ignác.</p>
			<p class="MLP-text">Max se zasmál. Usedl vedle svého přítele a&#160;zády se opřel o&#160;kmen. Do úst si vložil stéblo trávy, což obvykle nedělal.</p>
			<p class="MLP-text">„Byl jsem tu téměř první,“ řekl Ignác. „Nejdříve přišly tamty dvě staré paní. Hned po nich já.“</p>
			<p class="MLP-text">Max si obě důchodkyně prohlédl. Tipoval je tak na sedmdesát. Možná i&#160;pětasedmdesát.</p>
			<p class="MLP-text">„Jsou to milé dámy,“ řekl Ignác. „Už jsem s&#160;nimi hovořil.“</p>
			<p class="MLP-text">„Skutečně?“</p>
			<p class="MLP-text">„Třikrát,“ řekl Ignác. „Postupně se ke mně přicházely informovat na čas, místo a&#160;datum odjezdu.“</p>
			<p class="MLP-text">„V&#160;tomto pořadí,“ dodal.</p>
			<p class="MLP-text">„Cestovní horečka,“ konstatoval Max.</p>
			<p class="MLP-text">„Naprosto je chápu,“ řekl Ignác. „Navíc jsem jim přidělal starost svým batohem.“</p>
			<p class="MLP-text">„Batohem?“</p>
			<p class="MLP-text">„Byly vážně znepokojeny jeho velikostí,“ informoval Maxe Ignác. „Obávaly se, že je na tak dlouhý zájezd příliš malý.“</p>
			<p class="MLP-text">Dámy zaznamenaly, že se na ně Ignác dívá, a&#160;zamávaly mu. Ignác jim na oplátku také zamával.</p>
			<p class="MLP-text">Max si znovu prohlédl Ignácův červený batůžek.</p>
			<p class="MLP-text">„Není největší,“ řekl. „Ale není tak malý, aby mne to zneklidňovalo.“</p>
			<p class="MLP-text">„Pokaždé, když se přibelhaly, jsem vstal,“ vyprávěl Ignác. „Ta menší špatně slyší. Jmenuje se Šarlota. Má na rukou úplně suchou kůži. Jako pergamen.“</p>
			<p class="MLP-text">„Šarlota je hezké jméno,“ poznamenal opatrně Max.</p>
			<p class="MLP-text">„Ta vyšší je Helga,“ řekl Ignác. „Ta zase špatně chodí.“</p>
			<p class="MLP-text">Max zakroutil hlavou.</p>
			<p class="MLP-text">„Chtěla vědět, kolik mi je,“ řekl ještě Ignác.</p>
			<p class="MLP-text">„To je teda obdivuju,“ řekl Max. „Vydat se na takovou cestu.“</p>
			<p class="MLP-text">Přišly jakési dvě dívky v&#160;krátkých džínsách, s&#160;batohy na zádech. Šarlota se k&#160;nim okamžitě vydala, nejspíš proto, aby se informovala na místo, čas a&#160;datum odjezdu. Jedna z&#160;dívek jí cosi řekla. Šarlota se k&#160;dívce natáčela bokem. Usmívala se, ale náhle se bez zjevné příčiny zamračila&#160;– ano, uvědomoval si Max, navzdory všem těm vráskám a&#160;stařeckým pigmentovým skvrnám se zakabonila docela jako malé děcko&#160;– a&#160;s&#160;úšklebkem obě dívky opustila. Došla k&#160;Helze a&#160;cosi jí říkala, ale Max jí na tu dálku samozřejmě nerozuměl.</p>
		</div>
</body>
</html>