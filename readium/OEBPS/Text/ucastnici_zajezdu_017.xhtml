<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-15</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-12" class="MLP-uroven2-kapitola">Dívka doslova milující<br/>svou práci</p>
			<p class="MLP-text-bez1radku">Oskar se dostavil deset minut před stanoveným odjezdem; většina účastníků zájezdu však už způsobně seděla na svých místech.</p>
			<p class="MLP-text">„Už jsem začínala být netrpělivá,“ řekla mu slečna průvodkyně s&#160;hranou výčitkou a&#160;zářivě se na něho usmála. Oskar rozpačitě pokrčil rameny a&#160;očima vyhledal Ignáce s&#160;Maxem; zamířil k&#160;nim a&#160;s&#160;postřehnutelnou úlevou se posadil na volné místo vedle Ignáce.</p>
			<p class="MLP-text">„Sorry,“ otočil se k&#160;Maxovi Ignác, „navždy nás spojila láska k&#160;hudbě Johna Lennona, nedůvěra v&#160;lidi nad třicet a&#160;víra ve spravedlivější společenské uspořádání.“</p>
			<p class="MLP-text">Maxův soused se zasmál. Znělo to nevynuceně.</p>
			<p class="MLP-text">„Jasně,“ řekl Max, „věříte zkrátka, že jednou přijde mír. Tak proč byste si nesedli spolu?“</p>
			<p class="MLP-text">„A&#160;taky věříme, že všechno, co člověk potřebuje, je láska,“ řekl Ignác s&#160;nakažlivým úsměvem.</p>
			<p class="MLP-text">Oskar se také usmíval a&#160;s&#160;výrazem člověka, jenž vlastní vůz Honda Accord a&#160;který šest let nejel autobusem, se trochu udiveně rozhlížel kolem. Slečna průvodkyně si odkašlala a&#160;představila se. Potom pravila, že přátelé jí říkají Pamela, a&#160;vyzvala všechny účastníky, aby jí říkali také tak.</p>
			<p class="MLP-text">„Dobře, Pamelo,“ řekl nahlas Ignác.</p>
			<p class="MLP-text">Pamela se na něho mile usmála, ale vzápětí zvážněla a&#160;pravila, že tenhle zájezd je teprve její druhý, ale že navzdory této krátké zkušenosti může už nyní říci, že svou práci doslova miluje. Potom krátce nahlédla do připravených poznámek a&#160;vyjádřila své přesvědčení, že na tomto týdenním pobytovém zájezdu, kde na člověka na každém kroku dýchne nejen svěží mořský vzduch, ale i&#160;pradávná italská historie, si všichni účastníci rozšíří duchovní obzory. Poté účastníky informovala, že si během jízdy mohou u&#160;řidičů zakoupit překapávanou kávu, multivitaminový nápoj Bonita nebo pivo&#160;– a&#160;ti náročnější také becherovku a&#160;fernet.</p>
			<p class="MLP-text">„Podle posledních lékařských průzkumů má každý člověk vypít zhruba dva litry tekutiny denně,“ přečetla ze svých poznámek. „Pocit žízně přitom nemusí být rozhodující. V&#160;horku je možné denní příjem tekutin zvýšit až na tři litry, ale větší objem tekutin už představuje pro ledviny přílišnou zátěž.“</p>
			<p class="MLP-text">Ignác se otočil k&#160;Maxovi a&#160;tázavě na něho pohlédl.</p>
			<p class="MLP-text">Max se zasmál.</p>
			<p class="MLP-text">Pamela mezitím opustila problematiku pitného režimu a&#160;přešla k&#160;problematice autobusových sedadel.</p>
			<p class="MLP-text">„Vaše sedadlo má několik nastavitelných poloh,“ pokračovala v&#160;četbě. „Ovládací páčku, za kterou je při změně polohy potřeba zatáhnout kolmo vzhůru, najdete pod každým sedadlem na jeho vnější straně.“</p>
			<p class="MLP-text">Zatímco někteří cestující šmátrali rukou pod sedadly, jiní&#160;– včetně Maxe, Oskara a&#160;Ignáce&#160;– sledovali mladičkou průvodkyni zamyšlenými pohledy.</p>
			<p class="MLP-text">„Náš autobus je samozřejmě vybaven klimatizací,“ navázala Pamela. „Bude-li proto někomu teplo, může si sám pustit klimatizaci.“</p>
			<p class="MLP-text">„Kde je páčka, Pamelo?“ zvolal Ignác.</p>
			<p class="MLP-text">Několik cestujících se zasmálo.</p>
			<p class="MLP-text">„Ignáci,“ napomenul ho vlídně Oskar.</p>
			<p class="MLP-text">Pamela se usmála, popřála všem účastníkům šťastnou cestu a&#160;konečně odložila mikrofon. Max, Ignác i&#160;Oskar vytáhli zakoupené noviny a&#160;pohodlně se uvelebili, domnívajíce se, že než autobus zastaví v&#160;Českých Budějovicích, mají před sebou minimálně dvě ničím nerušené hodiny. O&#160;to větší bylo jejich překvapení, když se palubní mikrofon ozval vzápětí znovu.</p>
			<p class="MLP-text">Popuzeně vzhlédli.</p>
			<p class="MLP-text">„Právě míjíme Smetanovo divadlo,“ oznámila Pamela všem cestujícím. „A&#160;už projíždíme kolem známé budovy Národního muzea!“</p>
			<p class="MLP-text">Ignác složil noviny:</p>
			<p class="MLP-text">„Cože?“ zvolal nahlas. „Slyšel jsem dobře?“</p>
			<p class="MLP-text">„Národní muzeum,“ zopakovala mu Pamela mile a&#160;podívala se do poznámek. „Jak asi mnozí z&#160;vás vědí, tato neorenesanční stavba architekta Josefa Schulze byla dokončena v&#160;roce 1885.“</p>
			<p class="MLP-text">Cestující konsternovaně hleděli přes magistrálu k&#160;Muzeu.</p>
			<p class="MLP-text">„Vpravo je proslulý pomník svatého Václava od Josefa Václava Myslbeka,“ pokračovala Pamela vážně.</p>
			<p class="MLP-text">„Kdy byl dokončen?“ křikl Ignác.</p>
			<p class="MLP-text">„Myslbek sochu dokončil v&#160;letech 1912 až 1913,“ usmála se Pamela triumfálně.</p>
			<p class="MLP-text">„Dal bych si ten fernet,“ opáčil okamžitě Ignác. „Velkej!“ zavolal na řidiče.</p>
			<p class="MLP-text">Oskar vzdychl.</p>
			<p class="MLP-text">„Dejte nám to dvakrát,“ zvolal Jolanin otec.</p>
			<p class="MLP-text">Jolana vzdychla.</p>
			<p class="MLP-text">Ignác na jejího otce pochvalně pohlédl.</p>
			<p class="MLP-text">„Setkání s&#160;lidmi, kteří doslova milují svou práci,“ vysvětlil Jolaně vesele, „může být někdy pro lidské ledviny značná zátěž.“</p>
		</div>
</body>
</html>