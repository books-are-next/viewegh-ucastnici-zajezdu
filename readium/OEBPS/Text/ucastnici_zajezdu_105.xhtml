<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-103</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-31" class="MLP-uroven2-kapitola">Kdo jsou pan Petrescu<br/>a&#160;paní Košťálová???!!!<br/><span class="char-style-override-2">(poslední pokus)</span></p>
			<p class="MLP-text-bez1radku">Max už sice problém s&#160;postavami pana Petresca a&#160;paní Košťálové považoval za vyřešený, ale když je při návratu z&#160;pláže potkal na pobřežní promenádě, nedalo mu to a&#160;ještě jednou se pokusil vyzvědět, co jsou zač. Rozhodl se, že tentokrát na to půjde rafinovanou oklikou.</p>
			<p class="MLP-text">„Vy vypadáte jako doopravdy šťastný pár,“ pochválil je. „Jak to děláte?“</p>
			<p class="MLP-text">„No,“ řekla paní Košťálová, „já jsem strašně povrchní a&#160;prázdná a&#160;nic mě nikdy nenapadá a&#160;nikdy neříkám nic zajímavého.“</p>
			<p class="MLP-text">„A&#160;já jsem úplně stejný,“ řekl pan Petrescu.</p>
			<p class="MLP-text">„To je z&#160;Woody Allena!“ naštval se okamžitě Max. „Víte, kolikrát já viděl Annie Hall? Čtyřikrát&#160;– tak ze mě laskavě přestaňte dělat blbce!“</p>
			<p class="MLP-text">Přiblížil se těsně k&#160;obličeji pana Petresca.</p>
			<p class="MLP-text">„Nebo si už nevzpomínáte, co jsem udělal s&#160;Budějovičákama?“</p>
			<p class="MLP-text">Během odpolední siesty tedy alespoň zrekapituloval, co mu o&#160;paní Košťálové a&#160;panu Petrescovi řekli někteří další účastníci zájezdu:</p>
			<p class="MLP-text">Tak například Jolaně se líbilo, jak se pan Petrescu a&#160;paní Košťálová drží vzadu, aniž by prý přitom působili povýšeně; tvrdila dokonce, že jim fandí.</p>
			<p class="MLP-text">Jolanina matka naopak přiznala, že vůbec nevěděla, že Košťálová a&#160;Petrescu patří k&#160;sobě.</p>
			<p class="MLP-text">Šarlota řekla, že paní Koštálová je moc milá; pan Petrescu mluví prý moc potichu a&#160;není mu rozumět.</p>
			<p class="MLP-text">Helga prohlásila, že ona osobně proti nim vůbec nic nemá, ale kdyby si mohla vybrat, s&#160;kým bude o&#160;své jediné letošní dovolené sedět u&#160;společného stolu, rozhodně to prý nebudou dva obstarožní milenci. Vsadila by se prý, že jemu je minimálně dvaašedesát.</p>
			<p class="MLP-text">Zuzaně byl on docela sympatický; ona prý je zbytečně tajuplná. Hynek řekl, že se o&#160;ně po pravdě řečeno zatím příliš nezajímal. Jakub dodal, že paní Košťálová je docela dobrá.</p>
			<p class="MLP-text">Denisa tvrdila, že podle ní je Petrescu trochu pozér&#160;– a&#160;ta Košťálová prý hraje s&#160;ním, i&#160;když je na první pohled inteligentnější. Zajímala by ji prý její motivace. Nemůže si ale pomoct, pro ni je v&#160;okázalých líbánkách starých lidí něco podivně afektovaného. Chápe samozřejmě, že se mohou mít v&#160;tomto věku rádi, ale připadá jí nevkusné to takto vystavovat.</p>
			<p class="MLP-text">Irma souhlasila, že Petrescu je exhibicionista. Je prý ovšem také těžký mimoň. Košťálová ostatně taky, ale ta má aspoň dostatek prozřetelnosti, takže naštěstí mlčí.</p>
			<p class="MLP-text">Oskar se Maxově přímé otázce vyhnul; tvrdil, že zmíněnou dvojici dost dobře nezná.</p>
			<p class="MLP-text">Ignác řekl, že podle něj jsou oba v&#160;pořádku.</p>
			<p class="MLP-text">Pamela oceňovala, že ačkoli pan Petrescu a&#160;paní Košťálová pravděpodobně nejsou manželé, mají mezi sebou moc hezký vztah.</p>
			<p class="MLP-text">Jituš prohlásila, že se jí upřímně řečeno nelíbí, jak se ta celá slavná dvojice doslova štítí ostatních.</p>
			<p class="MLP-text">Jarda řekl, že jsou to normální blbci.</p>
		</div>
</body>
</html>