<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-156</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-84" class="MLP-uroven2-kapitola">Pravidla<br/>Provlékání provázku</p>
			<p class="MLP-text-bez1radku">„Tak hele: Jmenuje se to Provlíkání provázku,“ vysvětloval Jarda pozorně naslouchajícím účastníkům zájezdu.</p>
			<p class="MLP-text">„Potřebujeme dlouhej provázek,“ obrátil se k&#160;Pamele.</p>
			<p class="MLP-text">Pamela ochotně odběhla směrem ke kuchyni.</p>
			<p class="MLP-text">„Jakej zas provázek?“ řekl Jára.</p>
			<p class="MLP-text">Vypil už dvě skleničky vína a&#160;vlastní smělost, s&#160;níž přede všemi kladl otci drzé otázky, ho očividně okouzlovala.</p>
			<p class="MLP-text">„Na to provlíkání, blbečku,“ řekl jeho otec. „Provázek si hráči musej vzájemně provlíknout pod šatama.“</p>
			<p class="MLP-text">Jeho sdělení vyvolalo v&#160;publiku rozporuplné reakce.</p>
			<p class="MLP-text">„Pod šatama?“ dotazovala se Šarlota.</p>
			<p class="MLP-text">Domnívala se, že špatně slyšela.</p>
			<p class="MLP-text">„Ano, pod šatama,“ smála se Helga rozverně.</p>
			<p class="MLP-text">Jolana s&#160;matkou na sebe pohlédly.</p>
			<p class="MLP-text">„To,“ pravila Jolana zvolna, „je skutečně pikantní.“</p>
			<p class="MLP-text">„Takže i&#160;pod podprďou a&#160;pod kalhotkama,“ doplnila manžela Jituš.</p>
			<p class="MLP-text">Bylo zjevné, že hru už někdy hrála.</p>
			<p class="MLP-text">Oskar nevydržel sedět a&#160;šel si na chvíli stoupnout k&#160;oknu.</p>
			<p class="MLP-text">Max by se byl vsadil, že většina přítomných se nyní v&#160;duchu zaobírá aktuálním stavem svého spodního prádla; jeho mysl však tradičně ovládalo ještě několik jiných věcí&#160;– například soucit s&#160;Oskarem, neodbytná otázka, kde může Ignác doprdele být, a&#160;v&#160;neposlední řadě i&#160;sugestivní představa, jak odtahuje krajkový okraj Pameliných kalhotek, aby pod nimi mohl provléknout provázek.</p>
			<p class="MLP-text">„Pod šatama?“ zvolal spokojeně Jolanin otec. „Ale to snad ne!“</p>
			<p class="MLP-text">„No jo,“ usmívala se na něho Jituš. „Už jo.“</p>
			<p class="MLP-text">„Trochu soda, co?“ řekla Irma Denise.</p>
			<p class="MLP-text">Říkala si, že udělala dobře, když si vzala tu hedvábnou podprsenku.</p>
			<p class="MLP-text">„Soda?“ řekla Denisa ležérně. „To je normálně brutální vomakávačka.“</p>
			<p class="MLP-text">Zasmály se. Denisa se chtěla podívat na Hynka, ale včas si všimla, že ji sleduje Zuzana.</p>
			<p class="MLP-text">Pamela se vrátila s&#160;provázkem, ale jakmile pochopila, o&#160;co ve hře kráčí, zatvářila se vyděšeně.</p>
			<p class="MLP-text">„Pod spodním prádlem ne!“ řekla rezolutně.</p>
			<p class="MLP-text">„Tak dobře,“ ustoupil Jarda. „Ale každej si sám vybere, komu to chce provlíkat!“</p>
			<p class="MLP-text">„Dobře,“ souhlasila Pamela po chvíli přemýšlení.</p>
			<p class="MLP-text">„Já začínám,“ oznámil přítomným Jarda.</p>
			<p class="MLP-text">„To jsem věděla,“ řekla Jituš.</p>
			<p class="MLP-text">Hynek na kratičkou chvíli zalétl pohledem k&#160;Denise.</p>
			<p class="MLP-text">„Ty se toho hodláš zúčastnit?“ chtěla vědět Zuzana.</p>
			<p class="MLP-text">„Vypadá to, že se opět nebavíš,“ řekl Hynek.</p>
			<p class="MLP-text">„Bavila jsem se,“ řekla Zuzana. „Až doteď.“</p>
			<p class="MLP-text">Hynek pokrčil rameny.</p>
			<p class="MLP-text">„Ale nebaví mě se dívat, jak na ni pořád zíráš,“ řekla tiše Zuzana.</p>
			<p class="MLP-text">„Přestaň!“ řekl Hynek ledově.</p>
			<p class="MLP-text">„Nehraju,“ řekla Klára otci.</p>
			<p class="MLP-text">„Já taky ne,“ oznámil otci Jára.</p>
			<p class="MLP-text">„Nekecej,“ řekla Jituš.</p>
			<p class="MLP-text">„Já to taky hrát nechci,“ pošeptala Láďovi Olga.</p>
			<p class="MLP-text">Děti už raději uložila.</p>
			<p class="MLP-text">„Ale di ty!“ smál se hlasitě Láďa, zatímco zapínal kameru. Obraz naskočil.</p>
			<p class="MLP-text">„Proč bys to prosím tě nehrála? Dyk vůbec o&#160;nic nejde.“</p>
		</div>
</body>
</html>