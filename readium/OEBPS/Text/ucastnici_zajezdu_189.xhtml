<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-187</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-3-25" class="MLP-uroven2-kapitola">Nečekané drama (už druhé)</p>
			<p class="MLP-text-bez1radku">Převlékání pod stanem tentokrát Helze a&#160;Šarlotě trvalo nezvykle dlouho.</p>
			<p class="MLP-text">Helga Šarlotu jako obvykle podrážděně napomínala, že ji vůbec neposlouchá, a&#160;sešívaná látka se divoce vlnila jejími podrážděnými pohyby. Potom však hemžení jako na povel ustalo a&#160;vzápětí se ozval Helžin pláč.</p>
			<p class="MLP-text">Maxe nejprve překvapilo, že ona strohá komisní stará dáma je schopna tak usedavého pláče; přirozená otázka, co může být jeho příčinou, mu vytanula na mysli až poté.</p>
			<p class="MLP-text">Jak Helžin pláč sílil, účastníci zájezdu postupně zmlkali, vyměňujíce si zaražené pohledy.</p>
			<p class="MLP-text">„Ježíšikriste, co je jí?“ zvolala Jituš.</p>
			<p class="MLP-text"><span>„Paní Helgo?“ řekla nervózně Pamela, ale nedočkala se žádné reakce.</span></p>
			<p class="MLP-text">Zmocnila se jí podivná předtucha.</p>
			<p class="MLP-text">„Paní Helgo?“ opakovala už trochu hystericky.</p>
			<p class="MLP-text">Odpovědí jí byl pouze nový záchvat Helžina pláče.</p>
			<p class="MLP-text">Max už to nedokázal déle poslouchat.</p>
			<p class="MLP-text">Přestože věděl, že by měl nechat Šarlotu zemřít, a&#160;přestože se na to už nějakou dobu připravoval&#160;– copak snad ta nedoslýchavá důchodkyně na loňské cestě z&#160;Itálie nezemřela?&#160;– neměl nyní na nějaké drasťáky náladu.</p>
			<p class="MLP-text">Jako by jich už beztak nebylo dost.</p>
			<p class="MLP-text">Helžina zrudlá, rozcuchaná hlava vykoukla zpod stanu.</p>
			<p class="MLP-text">Šarlota&#160;– živá a&#160;relativně zdravá&#160;– se usmívala.</p>
			<p class="MLP-text">„Ztratila jsem pas!“ zaštkala Helga.</p>
			<p class="MLP-text">Max se zdvihl, prošel uličkou a&#160;vzal Helze kabelku z&#160;ruky. Pas byl v&#160;jedné z&#160;vnitřních kapes.</p>
			<p class="MLP-text">„Jenom jste se špatně podívala,“ řekl jí chlácholivě.</p>
		</div>
</body>
</html>