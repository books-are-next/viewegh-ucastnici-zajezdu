<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-174</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-3-12" class="MLP-uroven2-kapitola">Proč proboha Ukrajinec?<br/>(1)</p>
			<p class="MLP-text-bez1radku">„Ale proč?“ nechápala Jolanina matka. „Proč proboha Ukrajinec?“</p>
			<p class="MLP-text">Jolana pokrčila rameny.</p>
			<p class="MLP-text">„Nic o&#160;něm nevíš!“ varovala ji matka.</p>
			<p class="MLP-text">„Vím, že je v&#160;zásadě hodný a&#160;citlivý.“</p>
			<p class="MLP-text">„Najdi si citlivého Čecha!“</p>
			<p class="MLP-text">„Nebuď xenofobní. Co ti Ukrajinci udělali?“</p>
			<p class="MLP-text">Její matka si hlasitě povzdychla.</p>
			<p class="MLP-text">„Dobře,“ řekla. „Je tedy údajně hodný a&#160;citlivý. A&#160;co dál?“</p>
			<p class="MLP-text">„Je taky pozorný. Pokaždé mi vynese pytlík s&#160;blitím.“</p>
			<p class="MLP-text">„Já s&#160;tebou mluvím vážně,“ upozornila Jolanu chladně matka.</p>
			<p class="MLP-text">Není důvodu, pomyslela si Jolana, proč by vážnost nemohla být stejně pitomá jako cokoli jiného.</p>
			<p class="MLP-text">„Nepřipadá ti to šíleně nahodilé? Znáš ho sotva pár dní!“ vrtěla hlavou matka.</p>
			<p class="MLP-text">„Ano, je to nahodilé,“ připustila Jolana klidně. „Jenomže&#160;– jak dobře víš&#160;– všechny mé nenahodilé, uvážlivé plány pokaždé ztroskotaly. Budu zkrátka muset prubnout něco nahodilýho.“</p>
			<p class="MLP-text">„Nepřipadá ti, že máš jaksi na víc?“</p>
			<p class="MLP-text">Jolana se už musela trochu ovládat.</p>
			<p class="MLP-text">„Myslíš na víc než na ukrajinského kopáče? Snad ano,“ řekla co možná klidně, „ale problém je, že mladí němečtí zubaři a&#160;svobodní přednostové švýcarských klinik si toho zatím neráčili všimnout.“</p>
			<p class="MLP-text">Jolanina matka se trpce ušklíbla.</p>
			<p class="MLP-text">„Mami,“ řekla Jolana zvolna, s&#160;jistou naléhavostí. „Je mi třicet. A&#160;čím dál častějc se přistihuju&#160;– jakkoli mě samotnou to poněkud překvapuje&#160;– že se chci vdát.“</p>
			<p class="MLP-text">Nečekaně plaše, skoro omluvně se usmála.</p>
			<p class="MLP-text">„Je to ostatně tvoje vina,“ dodala. „Neměla jsi mne vychovávat v&#160;duchu tradičních rodinných hodnot.“</p>
			<p class="MLP-text">„Ale vždyť máš fůru času,“ smála se matka. „Neukvapuj se!“</p>
			<p class="MLP-text">„Nemám fůru času,“ řekla Jolana znovu vážně. „A&#160;navíc si nemůžu vybírat.“</p>
			<p class="MLP-text">Pohlédla přímo na matku, ale matka se rychle podívala stranou.</p>
			<p class="MLP-text">Jolana si odkašlala.</p>
			<p class="MLP-text">„Obě to víme,“ řekla a&#160;hřbetem dlaně si otřela koutky očí. „Měly bychom si to konečně přiznat.“</p>
		</div>
</body>
</html>