<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-49</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-46" class="MLP-uroven2-kapitola">Pas v&#160;modrém pouzdře</p>
			<p class="MLP-text-bez1radku">Šarlota opatrně překročila úzký záhonek s&#160;růžemi a&#160;přitiskla tvář na okno motorestu. Dlaněmi si zastínila oči: Zuzana, s&#160;níž se Šarlota spřátelila již na předchozí zastávce, seděla se synem u&#160;jednoho ze stolů v&#160;levé řadě.</p>
			<p class="MLP-text">Jakmile Helga Šarlotu spatřila, rychle ke své družce přispěchala.</p>
			<p class="MLP-text">„Co to proboha zase děláš?“ zasyčela na ni. „Víš, jak to vypadá? Jako že máš hlad, a&#160;nemáš peníze…“</p>
			<p class="MLP-text">Šarlota od výlohy polekaně odstoupila a&#160;přelezla znovu záhonek&#160;– tentokrát však nohavicí svých úpletových kalhot zachytila o&#160;jednu z&#160;růží a&#160;málem upadla.</p>
			<p class="MLP-text">Helga ji pozorovala a&#160;odmítavě vrtěla hlavou.</p>
			<p class="MLP-text">„A&#160;navíc se ještě zabiješ,“ řekla.</p>
			<p class="MLP-text">Šarlota se na ni omluvně usmála.</p>
			<p class="MLP-text">„Paní Zuzana chtěla vidět Jiřího fotku,“ vysvětlila Helze. „Tak ji hledám.“</p>
			<p class="MLP-text">Helga ovšem hlavou kroutit nepřestala.</p>
			<p class="MLP-text">„Myslím, že se ta paní chce najíst,“ řekla káravě. „A&#160;ne se koukat na fotky nebožtíků.“</p>
			<p class="MLP-text">„Ne?“ řekla Šarlota.</p>
			<p class="MLP-text">Zmateně pohlédla na svou kabelku. Helga viděla, že kabelka je už otevřená.</p>
			<p class="MLP-text">Vzdychla.</p>
			<p class="MLP-text">„Ale pro mě za mě za ní klidně běž,“ řekla nebývale vlídně. „Copak ti to, holka, snad zakazuju?“</p>
			<p class="MLP-text">Šarlota kývla. Prosklené dveře se před ní automaticky otevřely, ale ona zůstala stát. Dveře zůstávaly otevřené.</p>
			<p class="MLP-text">„Můžeš mi říct, na co čekáš?“ volala na ni Helga.</p>
			<p class="MLP-text">Šarlota poslušně vyrazila. Ruce tiskla k&#160;tělu, hlavu instinktivně zatáhla mezi ramena. Dokázala to. Byla uvnitř. Zašátrala v&#160;kabelce po fotografiích, ale nemohla je najít. Vzdychla, postavila kabelku na panel klimatizace obložený modrým kobercem a&#160;pečlivě na něj vyložila celý její obsah: cestovní pojištění, cestovní šachy, černé desky s&#160;vystříhanými křížovkami, jablko, červený zpěvník, peněženku, knihu zabalenou do novin, pas v&#160;modrém pouzdře, papírové kapesníky, krabici s&#160;léky, čokoládu a&#160;pouzdro na brýle. Ten studený vzduch foukající mřížkami klimatizace byl příjemný. Pouzdro s&#160;fotografiemi bylo samozřejmě založené ve zpěvníku. Šarlota naházela věci nazpět do kabelky a&#160;už bez okolků zamířila přímo k&#160;paní Zuzaně.</p>
			<p class="MLP-text">Jakub si jí všiml jako první.</p>
			<p class="MLP-text">„Už sem jde ta baba zas,“ řekl tiše směrem k&#160;matce.</p>
			<p class="MLP-text">Šarlota si přisedla, usmála se na Jakuba a&#160;podala Jiřího fotografii Zuzaně.</p>
			<p class="MLP-text">„Tak to je Jiří,“ řekla slavnostně. „Seznámili jsme se před válkou v&#160;Benátkách.“</p>
		</div>
</body>
</html>