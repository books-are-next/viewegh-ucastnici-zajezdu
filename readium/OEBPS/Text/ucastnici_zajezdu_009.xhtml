<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-7</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-4" class="MLP-uroven2-kapitola">Beach Boy a&#160;jeho dcera</p>
			<p class="MLP-text-bez1radku">Jolanin otec byl podrážděný.</p>
			<p class="MLP-text"><span>Byl podrážděný, protože bylo takové horko, protože se potil a&#160;protože autobus stále ještě nedorazil. Především však měl vztek, že to byl on sám, kdo mu koupil ty obrovské, křiklavé, tyrkysové šortky se stylizovanými zelenými palmami, jakousi ležící nahou mulatkou a&#160;oranžovým nápisem Beach Boy na obou nohavicích. Koupil si je minulý týden v&#160;Praze, kam přijel, aby se tu ucházel o&#160;nové zaměstnání. Vstupní pohovor však nedopadl dobře: dotyčná firma totiž na inzerované místo požadovala věk do padesáti let. Navzdory svému předsevzetí během vstupního pohovoru několikrát zvýšil hlas; křičel na ty ignoranty, že je to do nebe volající diskriminace. Samozřejmě už věděl, že to místo nedostane. Během odpoledne se uklidnil. Došel si na dobrý oběd a&#160;dal si sedmičku vína; po obědě si dal ještě kávu a&#160;koňak.</span></p>
			<p class="MLP-text">Když si potom v&#160;obchodním domě Kotva šortky vybíral, měl už po pravdě řečeno trochu upito. Vybral si je víceméně z&#160;recese a&#160;zčásti i&#160;proto, aby pobavil mladou prodavačku. Doma v&#160;Sázavě se svého nákupu sám zděsil, ale spoléhal na to, že mu rodina nedovolí obléknout si něco takového a&#160;že mu budou zakoupeny šortky jiné, střízlivější. Ale přepočítal se: když si tu barevnou hrůzu před manželkou a&#160;dcerou navlékl, obě jen lhostejně pokrčily rameny.</p>
			<p class="MLP-text">„Že lidé s&#160;postupujícím věkem občas přicházejí o&#160;zrak nebo o&#160;sluch, to jsem věděla,“ pravila Jolana. „Netušila jsem však, že ztrácejí také soudnost a&#160;vkus.“</p>
			<p class="MLP-text">Hrdost mu nedovolila přiznat chybu, ale když dnes odpoledne vystoupil z&#160;auta na rušnou pražskou ulici, málem se propadl hanbou. I&#160;nyní si dobře všiml pobavených pohledů těch dvou holek.</p>
			<p class="MLP-text">„Má patnáct minut zpoždění,“ prohodil směrem k&#160;Jolaně. „Tedy zatím.“</p>
			<p class="MLP-text">Jolana poctivě, leč skepticky žvýkala Travel Gum. Její skepse měla bohužel velmi racionální jádro.</p>
			<p class="MLP-text">„Chápu,“ řekla. „Rozhodl ses, že za zpoždění autobusu ponesu zodpovědnost.“</p>
			<p class="MLP-text">Její otec pouze nevrle mávl rukou a&#160;bůhvípokolikáté pohlédl na vyrovnané kufry.</p>
			<p class="MLP-text">„Mám tam i&#160;tu khaki košili?“ zeptal se podezíravě.</p>
			<p class="MLP-text">Jolana věděla, že by otce v&#160;jistém smyslu velmi potěšilo, kdyby jeho khaki košile v&#160;kufru nebyla.</p>
			<p class="MLP-text">„Máš ji tam,“ řekla matka. „Neboj.“</p>
			<p class="MLP-text">„Určitě?“</p>
			<p class="MLP-text">„Určitě.“</p>
			<p class="MLP-text">„Uvidíme!“ řekl Jolanin otec výhružně.</p>
			<p class="MLP-text">Postavil se na okraj chodníku a&#160;okázale vyhlížel autobus.</p>
			<p class="MLP-text">Jolana si znovu prohlédla jeho bledé nohy a&#160;ty strašlivé šortky. Napadlo ji, zda si je podvědomě nekoupil proto, aby personálním ředitelům a&#160;firemním psychologům připadal mladší.</p>
			<p class="MLP-text">Otec pohlédl na hodinky a&#160;vrátil se ke kufrům.</p>
			<p class="MLP-text">„Nikdy jsem jméno tý cestovky neslyšel,“ řekl.</p>
			<p class="MLP-text">Jediné, co ho v&#160;tuto chvíli&#160;– byť zcela nepatrně&#160;– uspokojovalo, byla jeho vlastní popudlivá nespokojenost.</p>
			<p class="MLP-text">„Nikdy ses taky o&#160;cestovní kanceláře nezajímal,“ řekla Jolana. „Vždycky jsi nám tvrdil, že jsou to všechno podvodníci, kteří se jenom snaží vytáhnout z&#160;člověka prachy.“</p>
			<p class="MLP-text">„To taky jsou.“</p>
			<p class="MLP-text">Nyní už to Jolana nevydržela.</p>
			<p class="MLP-text">„Otče,“ pravila co nejsmířlivěji, „která cestovní kancelář konkrétně z&#160;tebe vytáhla nějaký prachy?“</p>
			<p class="MLP-text">Ignoroval ji.</p>
			<p class="MLP-text">„Řekněme v&#160;posledních třiceti letech?“ usmívala se Jolana.</p>
			<p class="MLP-text">Potom uviděla autobus. Byl to elegantní autobus zahraniční výroby&#160;– přesně takový, jaký slibovali v&#160;katalogu.</p>
			<p class="MLP-text">„Už je tady!“ zvolala vítězoslavně.</p>
			<p class="MLP-text">Otec předstíral, že ji neslyší.</p>
			<p class="MLP-text">„Tati, autobus už je tady!“</p>
			<p class="MLP-text">Uvědomila si, že křičí.</p>
			<p class="MLP-text">„Na co se tak těšíš?“ pravil mrazivě její otec. „Na to, že se zase pozvracíš?“</p>
			<p class="MLP-text">V&#160;té chvíli Jolanu znovu napadlo, zda to byl opravdu dobrý nápad&#160;– pozvat je na společný zájezd. Rozhodla se, jako ostatně už mnohokrát, zcela impulzivně. Jednoho dne se prostě zastavila před výlohou té cestovní kanceláře&#160;– a&#160;dostala ten nápad. Myslela na věčně přepracovanou matku, která nepřichází z&#160;kanceláře dřív než kolem sedmé. Často i&#160;po osmé. Myslela i&#160;na otce a&#160;na to, jak ho po třiceti letech vyhazují z&#160;práce. Stála před tou výlohou a&#160;přemýšlela. Peněz měla teď dost. Je mi snad osmnáct, abych se styděla za rodiče? říkala si. Z&#160;toho jsem snad už vyrostla. A&#160;kolikrát si spolu ještě takhle vyjedeme? Ano, věděla samozřejmě už předem, že to patrně bude náročné&#160;– ne, pryč s&#160;eufemismy: věděla, že to patrně bude strašné. Ale nemyslela na to. Dětinsky se opájela různými romantickými představami: Matka a&#160;ona v&#160;kavárnách italského letoviska. Na promenádě, zavěšené do sebe. Matka bude mít ten krémový kostým… Představovala si rovněž, jakou budou mít otec a&#160;matka radost, až jim oznámí, že jim zaplatila tak drahý zájezd.</p>
			<p class="MLP-text">„Seš hodná, ale já nikam jet nemůžu,“ řekla jí tehdy matka. „Víš, co mám práce?“</p>
			<p class="MLP-text">Nakonec ji musela dva týdny přemlouvat.</p>
			<p class="MLP-text">Uslyšela své jméno.</p>
			<p class="MLP-text">„Slečna Dvořáková s&#160;rodiči?“ opakovala mladičká průvodkyně se zářivým úsměvem.</p>
			<p class="MLP-text">Jolana cítila pohledy ostatních účastníků zájezdu.</p>
			<p class="MLP-text">„Ano,“ řekla.</p>
			<p class="MLP-text">Klid, říkala si. Mám vysokou školu, státnice ze dvou jazyků, zajímavou, skvěle placenou práci, několik spolehlivých přátel a&#160;útulný, hezky zařízený byt. Stejně ale trochu zrudla. Nijak moc, ale&#160;– zkrátka a&#160;dobře&#160;– zase zrudla. No to je výborný, říkala si Jolana. Šéfuju čtyřiceti lidem, byla jsem tři měsíce v&#160;Americe, spala jsem minimálně s&#160;dvaceti chlapama včetně jednoho černocha, kouřila jsem trávu i&#160;hašiš a&#160;jednou jsem praktikovala dokonce i&#160;anální sex&#160;– a&#160;potom se červenám při oslovení slečna Dvořáková.</p>
			<p class="MLP-text">Do háje, říkala si Jolana, když nastupovala do autobusu. Do háje!</p>
			<p class="MLP-text">„Vzala sis kinedryl?“ chtěla vědět matka.</p>
		</div>
</body>
</html>