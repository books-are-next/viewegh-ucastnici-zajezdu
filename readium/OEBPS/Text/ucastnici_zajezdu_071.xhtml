<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-69</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-66" class="MLP-uroven2-kapitola">Jací lidé chodí také volit</p>
			<p class="MLP-text-bez1radku">Po obvodu parkoviště stály bytelné dřevěné stoly; Max se s&#160;kávou posadil za nejbližší z&#160;nich. Teprve poté si všiml, že z&#160;nedalekého odpadkového koše přetéká na zem obvyklá změť zbytků jídel, zmuchlaných ubrousků, plechovek od coca-coly, obalů od nanuků, starých časopisů, pecek od broskví a&#160;cigaret.</p>
			<p class="MLP-text">„Hned se tu cítím jako doma,“ plácl mechanicky při vzpomínce na svůj neuklizený krčský podnájem.</p>
			<p class="MLP-text">„Vy teda asi moc neuklízíte,“ zasmála se Jituš.</p>
			<p class="MLP-text">Po noci strávené v&#160;autobuse měla přeleželé vlasy.</p>
			<p class="MLP-text">„Co by uklízel, když je svobodnej,“ řekl žertovně Jarda.</p>
			<p class="MLP-text">„Jak víš, že je svobodnej?“ řekla Jituš.</p>
			<p class="MLP-text">Obrátila se přímo na Maxe.</p>
			<p class="MLP-text">„Nebo jste?“</p>
			<p class="MLP-text">Max se zasmál.</p>
			<p class="MLP-text">„Prstýnek nemáte,“ řekla Jituš.</p>
			<p class="MLP-text">„Asi ho na zájezdy sundává,“ zasmál se Jarda.</p>
			<p class="MLP-text">Vyčkávali.</p>
			<p class="MLP-text">„Už skoro rozvedenej,“ vzdal to Max.</p>
			<p class="MLP-text">„Už rozvedenej?“ řekla Jituš. „Berete to teda hákem.“</p>
			<p class="MLP-text">„Aspoň nemusí uklízet,“ řekl Jarda. „Má recht.“</p>
			<p class="MLP-text">„A&#160;copak, že se chcete rozvádět?“ zajímala se Jituš. „Teda jestli se můžu zeptat?“</p>
			<p class="MLP-text">Max se zasmál.</p>
			<p class="MLP-text">„Házeli si mincí, aby se rozhodli mezi dovolenou na Bermudách a&#160;rozvodem,“ řekl Ignác. „Nakonec to vyhrál rozvod, protože dovolená trvá dva týdny, ale rozvod je něčím, co zůstane navždy.“</p>
			<p class="MLP-text">Jituš se tvářila podezíravě.</p>
			<p class="MLP-text">„Přiznávám,“ ušklíbl se Ignác. „Řekl to Woody Allen.“</p>
			<p class="MLP-text">„Kdože?“</p>
			<p class="MLP-text">„Ále ten herec,“ vysvětlil jí Jarda, „ten brejlatej pošuk. Takovej ten žiďák mrňavej…“</p>
			<p class="MLP-text">„Jo tenhle,“ řekla Jituš.</p>
			<p class="MLP-text">Ignác Jardu zamyšleně pozoroval.</p>
			<p class="MLP-text">„Za takovej výrok by vám měli odejmout volební právo,“ řekl.</p>
			<p class="MLP-text">Jarda se zarazil a&#160;pohlédl na Jituš.</p>
			<p class="MLP-text">„Dobrej fór,“ řekl nakonec.</p>
			<p class="MLP-text">„Nemyslel jsem to jako fór,“ řekl Ignác.</p>
			<p class="MLP-text">Jarda zvážněl.</p>
			<p class="MLP-text">„Chlapečku,“ řekl s&#160;převahou svých pětačtyřiceti let, „nejseš náhodou nějakej moc chytrej?“</p>
			<p class="MLP-text">„Koho volíte?“ řekl klidně Ignác. „Jen tak mimochodem?“</p>
			<p class="MLP-text">Díval se přímo do Jardovy neoholené tváře.</p>
			<p class="MLP-text">„Do toho tobě nic neni!“ řekl Jarda, očividně udiven Ignácovou sebevražednou odvahou. Má třicet kilo i&#160;s&#160;postelí, říkal si, a&#160;přitom provokuje.</p>
			<p class="MLP-text">„Nech toho,“ řekl Max.</p>
			<p class="MLP-text">Přestávalo se mu to líbit.</p>
			<p class="MLP-text">„Takže tajemství,“ řekl Ignác.</p>
			<p class="MLP-text">„No a?“ řekl Jarda. „To je moje věc.“</p>
			<p class="MLP-text">„Takže nějaký fašisty.“</p>
			<p class="MLP-text">Jarda popadl Ignáce za tričko a&#160;jediným pohybem ho zdvihl zpoza stolu. Zvrhl přitom Ignácův kelímek s&#160;kávou, což jeho spravedlivý hněv ještě posílilo.</p>
			<p class="MLP-text">„Hele!“ zařval. „Hele!“</p>
			<p class="MLP-text">Ignácova tvář zůstávala podivně klidná.</p>
			<p class="MLP-text">Max vstal a&#160;uchopil ruku, která držela Ignáce, v&#160;zápěstí.</p>
			<p class="MLP-text">Horečně přemýšlel.</p>
			<p class="MLP-text">„Ale pánové!“ zvolala Pamela pronikavě. „Jako malí kluci!“</p>
			<p class="MLP-text">Přivolala tak naštěstí pozornost Oskara a&#160;Hynka, kteří rovněž obstoupili politý stůl, aby se seznámili s&#160;nezvyklou situací.</p>
			<p class="MLP-text">„Pusťte ho,“ řekl Jardovi důrazně Oskar.</p>
			<p class="MLP-text">Jarda váhal. Oskar mu hleděl do očí. Pamela poplašeně těkala pohledem po všech přítomných.</p>
			<p class="MLP-text">„Vyser se na něj, Jardo,“ řekla Jituš. „Přece se s&#160;nim nebudeš srát&#160;– vo dovolený.“</p>
			<p class="MLP-text">Jarda Ignáce přitlačil zpátky na dřevěnou lavici.</p>
			<p class="MLP-text">„To víš, že se na něj vyseru,“ řekl pohrdavě. „Na buzíka.“</p>
			<p class="MLP-text">„Vyser se na ně. Uděláme se jenom pro sebe,“ uklidňovala ho Jituš.</p>
			<p class="MLP-text">„Myslím, že je to dobrý nápad,“ odkašlal si Hynek. „Udělejte se jenom pro sebe.“</p>
			<p class="MLP-text">„Rozhodně,“ řekl Max.</p>
			<p class="MLP-text">Cítil, jak mu ve spáncích buší krev.</p>
			<p class="MLP-text">Jituš si Jardu odvedla&#160;– ještě než odešel, otočil se a&#160;věnoval Ignácovi dlouhý, upřený pohled.</p>
			<p class="MLP-text">„A&#160;takovýhle lidi choděj volit,“ řekl znechuceně Ignác.</p>
		</div>
</body>
</html>