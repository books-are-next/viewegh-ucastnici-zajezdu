<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-44</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-41" class="MLP-uroven2-kapitola">Rapsodie v&#160;modrém</p>
			<p class="MLP-text-bez1radku">Po dvaceti minutách zastavil Karel u&#160;Aralu. Otočil se od volantu a&#160;vyčítavě na Jolanu pohlédl. Jolana bezmocně rozhodila rukama. Pamela oznámila cestujícím, že ten motorest vlevo od benzínové pumpy je moc a&#160;moc krásný a&#160;že tam pokaždé chodí na fish and chips a&#160;že to všem taky doporučuje. Potom se podívala na Maxe a&#160;vyhlásila pětačtyřicetiminutovou pauzu na oběd.</p>
			<p class="MLP-text">„Jdeš s&#160;ní, nebo s&#160;náma?“ otočil se k&#160;Maxovi Oskar.</p>
			<p class="MLP-text">„S&#160;váma,“ vzchopil se Max.</p>
			<p class="MLP-text">Dívali se z&#160;okna. Všechno tu bylo modré&#160;– zastřešení, prapory vlající v&#160;mírném větru, čerpací stojany i&#160;odpadkové koše.</p>
			<p class="MLP-text">„Běž to nejdřív obhlídnout,“ řekl Oskarovi Ignác. „Pro jistotu.“</p>
			<p class="MLP-text">Vystoupili.</p>
			<p class="MLP-text">Oskar vešel do motorestu&#160;– a&#160;takřka vzápětí vyšel modrými dveřmi znovu ven.</p>
			<p class="MLP-text">„Blbý?“ řekl Ignác.</p>
			<p class="MLP-text">„Blbý,“ řekl suše Oskar. „Ale jinak je to tam moc a&#160;moc krásný. Maj tam takový moc a&#160;moc krásný modrý umakartovýstoly a&#160;na nich moc a&#160;moc krásný modrý umakartový prostírání.“</p>
			<p class="MLP-text">„A&#160;na něm moc a&#160;moc krásný modrý slánky a&#160;v&#160;nich modrý párátka a&#160;modrou sůl,“ řekl Ignác.</p>
			<p class="MLP-text">„A&#160;modrej pepř,“ řekl Hynek. „A&#160;servírky maj modrý zástěry.“</p>
			<p class="MLP-text">Ohlédl se: Zuzana byla ještě v&#160;autobuse.</p>
			<p class="MLP-text">„Jasně,“ řekl Ignác. „A&#160;pod nima modrý kalhotky a&#160;pod nima moc a&#160;moc krásný modrý kundy značky Aral.“</p>
			<p class="MLP-text">Zkoumavě na Hynka pohlédl.</p>
			<p class="MLP-text">„Část Ignácova přijímacího obřadu,“ vysvětlil Hynkovi Max. „Právě jsi úspěšně absolvoval Test vulgarity.“</p>
			<p class="MLP-text">„Gratulujeme,“ řekl Oskar.</p>
			<p class="MLP-text"><span>„Dostanete modrý diplom,“ řekl Ignác. „Pouzdro je ve tvaru kundy.“</span></p>
			<p class="MLP-text">Max zdvihl oči k&#160;nebi.</p>
			<p class="MLP-text">„Tak pojďte do nějaký pořádný hospody,“ řekl. „Třeba támhle do tý,“ ukázal na druhou stranu parkoviště.</p>
			<p class="MLP-text">„Do který?“ řekl Oskar. „Žádnou nevidím.“</p>
			<p class="MLP-text">„Nemůžeš ji vidět,“ vysvětlil mu Ignác. Koukl vychytrale na Maxe: „Ta totiž dostala koncesi výlučně z&#160;literárních důvodů, že?“</p>
			<p class="MLP-text">„Chytrej,“ pochválil ho Max.</p>
			<p class="MLP-text">„Myslí támhletu,“ řekl Oskarovi Ignác. „Támhletu milou zájezdní hospůdku, tulícící se k&#160;mohutnému kmeni té košaté, kvetoucí lípy plné bzučících, pracovitých včelek.“</p>
			<p class="MLP-text">„Přesně tu,“ řekl Max.</p>
			<p class="MLP-text">„Teda já jsem asi blbej&#160;–“ začal Oskar, ale Ignác ho rezolutně přerušil:</p>
			<p class="MLP-text">„Jdeme!“</p>
			<p class="MLP-text">Namířili si to šikmo přes parkoviště. Max se ještě otočil k&#160;Hynkovi.</p>
			<p class="MLP-text">„Vem rodinu a&#160;pojď s&#160;náma!“ zavolal na něj.</p>
			<p class="MLP-text">Věděl ale, že Hynek nepůjde.</p>
			<p class="MLP-text">„Nebojte,“ řekl Ignác, „budem slušný…“</p>
			<p class="MLP-text">„O&#160;to nejde,“ řekl Hynek, „ale žena chtěla jít do toho motorestu…“</p>
			<p class="MLP-text">Znělo to smutně.</p>
			<p class="MLP-text">Šli tedy sami.</p>
			<p class="MLP-text">„Já stejně nechápu, kam jdeme,“ řekl Oskar.</p>
			<p class="MLP-text">„Uvidíš.“</p>
			<p class="MLP-text">„Chci pořádnej dřevěnej stůl, polívku s&#160;játrovejma knedlíčkama, měkkej křupavej chleba a&#160;točený pivo do skla!“ poroučel si Oskar.</p>
			<p class="MLP-text">„Beru na vědomí,“ řekl Max.</p>
			<p class="MLP-text">„Dostanu tam tohle všechno?“ ujišťoval se Oskar.</p>
			<p class="MLP-text">Ignác na Oskara vážně pohlédl.</p>
			<p class="MLP-text">„Pochop konečně: tam dostaneš všechno, co chceš.“</p>
			<p class="MLP-text">„No jen aby,“ řekl Oskar.</p>
		</div>
</body>
</html>