<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-152</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-80" class="MLP-uroven2-kapitola">It was just a&#160;dream</p>
			<p class="MLP-text-bez1radku">„Tak Svatý otec zatím podle všeho žije,“ oznamoval nazítří u&#160;snídaně Maxovi radostně Oskar. „Ve zprávách alespoň o&#160;jeho smrti nic nebylo.“</p>
			<p class="MLP-text">Pokoušel se vtipkovat, ale rostoucí nervozitu se mu nedařilo zakrýt. Ignác stále nedorazil a&#160;odjíždělo se už zítra.</p>
			<p class="MLP-text">„Celou noc jsem sledoval CNN. Čekal jsem zprávu, že v&#160;Římě se jakýsi neznámý šílenec vrhl na papežův obrněný papamobil s&#160;transparentem ‚Mia Farrow může&#160;– a&#160;já ne?!‘, ale dosud nic nehlásili,“ usmíval se Oskar statečně.</p>
			<p class="MLP-text">Max ho přátelsky poplácal po zádech.</p>
			<p class="MLP-text">Přišla Pamela, už s&#160;plážovou kabelou přes rameno. Jde k&#160;moři&#160;– půjdou Oskar s&#160;Maxem s&#160;ní? Oskar řekl, že on na pláž nepůjde, nýbrž pro případ, že by Ignác telefonoval, zůstane u&#160;hotelového bazénu. Max po krátkém zaváhání řekl, že tu zůstane s&#160;Oskarem.</p>
			<p class="MLP-text">Chceš-li zachránit sebe, snaž se zachránit druhé, pomyslel si.</p>
			<p class="MLP-text">„Vy byste vážně chtěli adoptovat dítě?“ zeptal se později Oskara, už když seděli na modrých lehátkách před bazénem.</p>
			<p class="MLP-text">Oskar pokrčil rameny.</p>
			<p class="MLP-text">„To byl jenom takovej sen.“</p>
			<p class="MLP-text">Ignác se nevrátil ani k&#160;obědu a&#160;Oskarova nervozita rychle stoupala. Jestliže ještě ráno byl jakžtakž schopen jakéhosi ironického nadhledu, pak odpoledne tuto schopnost definitivně ztratil. U&#160;oběda skoro nic nesnědl, v&#160;jídle se pouze mlčky povrtal a&#160;zavřel se ve svém pokoji, z&#160;něhož pak odmítal vyjít. Na Maxovo klepání buďto vůbec nereagoval, nebo&#160;– když mu výjimečně dovolil vstoupit&#160;– ho vzrušeně obviňoval z&#160;lhostejnosti a&#160;nečinnosti.</p>
			<p class="MLP-text">„Ale co si proboha představuješ, že udělám?!“ hájil se marně Max.</p>
			<p class="MLP-text">„Něco!“ křičel Oskar už trochu nepříčetně.</p>
			<p class="MLP-text">Nesmyslně pobíhal po místnosti. Jeho hlas, usazený v&#160;nepřirozeně vysoké poloze, jeho zarudlé oči a&#160;napuchlý nos, jakož i&#160;jeho poněkud patetická gestikulace vzbuzovaly nepříjemný dojem afektované zženštilosti. Max Oskara takhle neznal a&#160;po pravdě řečeno se musel nemálo přemáhat, aby tu uječenou hysterku, v&#160;níž se jeho dlouholetý přítel postupně proměnil, vůbec snesl. Snažil se Oskara uklidnit. Vypočítával mu nejrůznější, zcela nedramatické možnosti, proč se Ignác při návratu z&#160;Říma mohl zdržet, ale Oskar jeho racionální argumenty odmítal. Z&#160;jakéhosi důvodu podlehl přesvědčení, že Ignác hodil po papežovi kámen a&#160;že byl tudíž zatčen.</p>
			<p class="MLP-text">„Proč by na něj prokristapána házel kámen?“ zvýšil hlas už i&#160;Max. „Oskare, prosím tě, vzpamatuj se!“</p>
			<p class="MLP-text">„Ty ho neznáš!“ křičel Oskar. „Dokážeš si vůbec představit, jak to vypadá v&#160;italských věznicích?!“</p>
			<p class="MLP-text">Protože stále trval na tom, že je bezpodmínečně třeba zavolat na český konzulát, Max po dlouhém váhání souhlasil. Zatelefonoval do Říma raději sám, avšak na dotyčném úřadě o&#160;žádném českém turistovi v&#160;případných nesnázích&#160;– jak Max vzniklou situaci eufemisticky označil&#160;– zhola nic nevěděli. Max to považoval za dobrou zprávu, nicméně Oskar i&#160;nadále odmítal jít večeřet.</p>
			<p class="MLP-text">„Nemůžu jíst, když je Ignác v&#160;kriminále!“ vykřikoval.</p>
			<p class="MLP-text">Max jeho mučednictví rázně odmítl a&#160;přinutil ho, aby se laskavě konečně oblékl a&#160;sešel s&#160;ním dolů do jídelny.</p>
			<p class="MLP-text">„Pamelin večírek nás určitě rozptýlí,“ ujišťoval ho.</p>
			<p class="MLP-text">Trochu se obával, že se nemýlí.</p>
		</div>
</body>
</html>