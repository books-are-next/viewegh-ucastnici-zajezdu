<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-59</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-56" class="MLP-uroven2-kapitola">Spojité nádoby</p>
			<p class="MLP-text-bez1radku">Pánské toalety byly až za ohybem budovy.</p>
			<p class="MLP-text">Max otevřel dveře. Obklopila ho příjemná, nevtíravá citronová vůně. Rozhlédl se: šedomodré dlaždice a&#160;kachlíčky na stěnách i&#160;oválná světle šedá umývadla&#160;– vše bylo na tak frekventované místo až nevysvětlitelně čisté. Max si lámal hlavu, jak je možné, že je tu zcela sám, když na parkovišti i&#160;v&#160;restauraci je taková spousta lidí. Očekával obvyklou hradbu mužských zad, hluk splachované vody, pronikavé hučení horkovzdušných sušičů rukou, zápach z&#160;obsazených kabin a&#160;umyvadla zacákaná holicí pěnou a&#160;zubní pastou&#160;– místo toho tu stál docela sám, v&#160;naprostém tichu. Působilo to nevěrohodně a&#160;jaksi zbytečně tajuplně.</p>
			<p class="MLP-text">Byl proto docela rád, když v&#160;zrcadle nad umývadlem uviděl přicházet pana Petresca&#160;– pan Petrescu byl sice jen fiktivní postava, ale bylo to lepší než nic. Vzájemně se na sebe usmáli. Max se zapnul, nabral si do dlaně trochu růžového tekutého mýdla a&#160;pobaveně naslouchal, jak si pan Petrescu při močení píská Pod tou skálou kde proud řeky syčí…</p>
			<p class="MLP-text">Záměrně mytí protahoval.</p>
			<p class="MLP-text">„Přítomnost románové postavy proměňuje svět v&#160;text,“ oslovil ho z&#160;ničeho nic pan Petrescu, když se jejich oči setkaly v&#160;nasvíceném zrcadle nad umyvadlem. „A&#160;naopak text se proměňuje v&#160;svět, ve­jde-li do něj autor.“</p>
			<p class="MLP-text">Ta věta okamžitě vzbudila Maxův zájem.</p>
			<p class="MLP-text">Text se proměňuje v&#160;svět, vejde-li do něj autor, opakoval si okouzleně. Ta jediná věta přesně vyjadřovala to, co už léta intuitivně cítil a&#160;o&#160;co ve svém psaní usiloval. Zatímco si sušil ruce, pozoroval zavřené dveře. Záleží jenom na tom, kdo vejde, říkal si.</p>
			<p class="MLP-text">Vstoupila paní Košťálová.</p>
			<p class="MLP-text">„Skutečnost a&#160;text jsou spojité nádoby zdánlivě nesmiřitelných protikladů,“ pravila zaujatě, avšak pohled na řadu bílých pisoárů jí okamžitě vehnal červeň do tváří.</p>
			<p class="MLP-text">„Prokrista, promiňte,“ omlouvala se polekaně, jakmile si uvědomila svůj omyl, „spletla jsem si dveře. Promiňte.“</p>
			<p class="MLP-text">Zalomila rukama a&#160;zdvihla oči v&#160;sloup&#160;– působilo to komicky a&#160;mladě.</p>
			<p class="MLP-text">„Ale vždyť se nic nestalo,“ chlácholil ji vesele Max.</p>
			<p class="MLP-text">Konečně pochopil, kdo ti dva jsou.</p>
		</div>
</body>
</html>