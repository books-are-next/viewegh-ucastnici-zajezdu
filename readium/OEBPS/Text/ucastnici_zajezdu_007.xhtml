<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-5</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-2" class="MLP-uroven2-kapitola">Šarlota se už nedokáže<br/>soustředit</p>
			<p class="MLP-text-bez1radku">Helga byla unavená.</p>
			<p class="MLP-text">Všechno to balení, obstarávání na poslední chvíli, ale především všechny ty ustavičné zápasy s&#160;Šarlotou ji bez nadsázky vyčerpaly. Šarlota například trvala na tom, že si zapakuje kufr sama; zabalila si už v&#160;úterý, ačkoli se odjíždělo až v&#160;pátek&#160;– a&#160;vítězoslavně to Helze zatelefonovala. Nazítří Helga Šarlotu v&#160;jejím vršovickém bytě pro jistotu navštívila: její kufr, jak se právem obávala, obsahoval naprosto nepochopitelné věci. Postupně z&#160;něj musela vyházet divadelní kukátko, nefunkční venkovní teploměr, prastaré taneční rukavičky, perletí vykládanou šachovnici, sadu šachových figurek ze slonoviny a&#160;tři velké zavařovací sklenice se šroubovacím uzávěrem.</p>
			<p class="MLP-text">„K&#160;čemu si, děvenko, vezeš ty sklenice?“ dotazovala se Šarloty s&#160;nadlidským sebeovládáním.</p>
			<p class="MLP-text">„Ty jsou na mušle,“ vysvětlila jí Šarlota.</p>
			<p class="MLP-text">Helga vzdychla.</p>
			<p class="MLP-text">„Myslím,“ řekla trpělivě, „že nám na mušle bohatě stačí jedna.“</p>
			<p class="MLP-text"><span>Když ale vzápětí objevila v&#160;krabici od cukru potápěčské brýle, jejichž guma byla navíc ve stavu naprosté zpuchřelosti, nevydržela to.</span></p>
			<p class="MLP-text">„Šarloto, miláčku,“ zvolala, „opravdu si myslíš, že budeš potřebovat potápěčské brýle?!“</p>
			<p class="MLP-text">„Nebudu?“ pravila Šarlota plaše. „Já nevím.“</p>
			<p class="MLP-text">„A&#160;k&#160;čemu?!“ zaječela Helga nepříčetně.</p>
			<p class="MLP-text">Někdy ztrácela sebekontrolu a&#160;potom ji to skoro pokaždé mrzelo. Jenomže Šarlotina roztržitost&#160;– a&#160;to se vyjadřovala velice mírně&#160;– ji zkrátka nepříčetně rozčilovala. Ještě loni Šarlota přece taková nebyla! Začalo to až letos. Nejdříve jako by vůbec nebrala na vědomí, že jedou&#160;– tak jako každý rok&#160;– v&#160;létě k&#160;moři.</p>
			<p class="MLP-text">„Tentokrát vezmeme jenom jeden film,“ řekla třeba Šarlotě.</p>
			<p class="MLP-text">„Film?“ nechápala Šarlota.</p>
			<p class="MLP-text">„Film,“ řekla Helga trpělivě. „Nebudeme dělat tisíce fotek. Už mi vypadávají z&#160;prádelníku. Takže letos si na ten zájezd vezmeme film jenom jeden.“</p>
			<p class="MLP-text">„Na zájezd?“ řekla Šarlota nepřítomně.</p>
			<p class="MLP-text">„Na zájezd!“ rozčílila se Helga. „Ty nevíš, že jedeme v&#160;červenci na zájezd?! Nejezdíme snad každý rok na zájezd?!“</p>
			<p class="MLP-text">„Zapomněla jsem,“ řekla Šarlota. „Promiň.“</p>
			<p class="MLP-text">Než ji však Helga doslova zasypala cestovními prospekty, podobné scény se ještě několikrát opakovaly.</p>
			<p class="MLP-text">Ta ženská mě přivede do hrobu, zuřila v&#160;duchu Helga.</p>
			<p class="MLP-text">„Prokristapána, holka, soustřeď se!“ apelovala na Šarlotu naléhavě.</p>
		</div>
</body>
</html>