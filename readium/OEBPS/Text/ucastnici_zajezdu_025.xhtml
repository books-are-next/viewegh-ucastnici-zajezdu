<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-23</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-20" class="MLP-uroven2-kapitola">Slovní fotbal</p>
			<p class="MLP-text-bez1radku">Hynek měl před sebou také noviny, ale chvílemi nečetl a&#160;pouze poslouchal, co si povídají Ignác, Oskar a&#160;Max. Ze začátku mu připadali hodně nafoukaní, ale později si ho svými mile přisprostlými řečmi a&#160;vším tím drsným žertováním docela získali. Tu jejich zjevnou pohodu a&#160;bezstarostnost jim upřímně záviděl. Odhadoval, že jsou zhruba stejně staří. Taky bych si někdy vyjel na pořádnou pánskou jízdu, říkal si.</p>
			<p class="MLP-text">Zaslechl, že Zuzana odložila časopisy. Otočil se k&#160;ní:</p>
			<p class="MLP-text">„Chceš moje noviny?“ řekl velkoryse.</p>
			<p class="MLP-text">„Ne, díky,“ řekla Zuzana.</p>
			<p class="MLP-text">Hynek si tedy četl dál, ale trochu ho zneklidňovalo, že Zuzana si nečte, ani neposlouchá walkman. Po chvíli si opětovně připomněl svá předsevzetí, a&#160;i když se mu nechtělo, rázně noviny sroloval.</p>
			<p class="MLP-text">„Co s&#160;načatým odpolednem?“ navrhl Jakubovi a&#160;Zuzaně. „Nechcete si zahrát nějakou veselou společenskou hru?“</p>
			<p class="MLP-text">Přítomnost toho spisovatele na sousedním sedadle ho nutila mluvit trochu jinak, než se Zuzanou a&#160;Jakubem obvykle mluvíval&#160;– přistihoval se, že se snaží dělat svoje věty vtipnější a&#160;zajímavější.</p>
			<p class="MLP-text">„Ale co?“ řekl Jakub.</p>
			<p class="MLP-text">Pichlavý tlak v&#160;jeho močovém měchýři už zase sílil. Jestli do půl hodiny nezastavíme, tak budu muset říct řidičovi, říkal si po­chmurně. Jinak se pochčiju.</p>
			<p class="MLP-text">„No lední hokej patrně ne,“ řekl ironicky jeho otec a&#160;podíval se na toho brýlatého chlápka, s&#160;kterým seděl.</p>
			<p class="MLP-text">„Tak co?“ řekl Jakub.</p>
			<p class="MLP-text">Neměl logicky na nějaké hry ani tu nejmenší náladu, ale na druhé straně nechtěl otce jen tak odbýt.</p>
			<p class="MLP-text">„Vymysli něco,“ řekl otec. „Zapoj svou představivost.“</p>
			<p class="MLP-text">Jakub se pokoušel něco vymyslet, ale momentálně se nedokázal vůbec soustředit.</p>
			<p class="MLP-text">„Když já nevím,“ řekl bezradně.</p>
			<p class="MLP-text">„Vidím, že tvoje fantazie je doslova bezbřehá,“ řekl Hynek.</p>
			<p class="MLP-text">S&#160;touhle větou byl docela spokojený.</p>
			<p class="MLP-text">Zuzana se nesouhlasně ušklíbla.</p>
			<p class="MLP-text">Maxe zamrzelo, že Hynek kvůli němu syna takhle ponižuje.</p>
			<p class="MLP-text">„Slovní fotbal?“ vzpomněl si naštěstí Jakub.</p>
			<p class="MLP-text">„Dobře,“ řekl Hynek. To dobře bylo poněkud nevynalézavé, ale uklidňovalo ho, že po té velmi slušné předchozí větě si snad jednu nevynalézavou může dovolit.</p>
			<p class="MLP-text">„Maminka se hry taktéž zúčastní?“ zeptal se.</p>
			<p class="MLP-text">„Ne,“ řekla Zuzana s&#160;úsměvem. „Maminka se nezúčastní. Maminka bude spát.“</p>
			<p class="MLP-text">Za normálních okolností by si bývala možná zahrála, ale nyní se bála, že se před přítomným spisovatelem ztrapní.</p>
			<p class="MLP-text">„Oukej,“ řekl Hynek.</p>
			<p class="MLP-text">Nikdy v&#160;životě neříkal oukej.</p>
		</div>
</body>
</html>