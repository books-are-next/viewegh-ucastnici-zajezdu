<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-170</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-3-8" class="MLP-uroven2-kapitola">Redaktor, autor a&#160;text</p>
			<p class="MLP-text-bez1radku">Stmívalo se. Karel už před chvílí rozsvítil reflektory.</p>
			<p class="MLP-text">Pamela vstala a&#160;prošla uličkou mezi sedadly až k&#160;Maxovi. Cestující se za ní zvědavě ohlíželi.</p>
			<p class="MLP-text">„Můžeš, Maxi, prosím tě, na chvilku?“ požádala ho.</p>
			<p class="MLP-text">Tvářila se nešťastně.</p>
			<p class="MLP-text">„Samozřejmě,“ řekl Max trochu překvapeně.</p>
			<p class="MLP-text">Poslušně ji následoval. Volná sedadla úplně vzadu jim poskytla relativní soukromí. Teprve nyní si Max všiml známého sešitu.</p>
			<p class="MLP-text">„Á, pohádka,“ prohodil.</p>
			<p class="MLP-text">Pamela se ani nepousmála.</p>
			<p class="MLP-text">„Bojím se, že se ti ta dnešní pohádka nebude líbit,“ řekla kňouravě.</p>
			<p class="MLP-text">Max její obavy přinejmenším sdílel, avšak nedal na sobě nic znát.</p>
			<p class="MLP-text">„Přečtu si to.“</p>
			<p class="MLP-text">Pamela mu pohádku naoko zdráhavě vydala; předstírala dokonce, že se jí ruka, v&#160;níž sešit drží, chvěje. Maxe ta komedie podráždila a&#160;užuž chtěl Pamele říct něco patřičně jízlivého, ale potom to bůhvíproč nechal být. Zkoušel se začíst, ale nemohl se vůbec soustředit, neboť cítil, že Pamela ho z&#160;bezprostřední blízkosti upřeně pozoruje.</p>
			<p class="MLP-text">„Pamelo, prosím tě!“ řekl.</p>
			<p class="MLP-text">Polekaně sebou trhla a&#160;se zmučeným výrazem matky, jejíž jediné dítě právě prodělává komplikovanou srdeční operaci, svůj pohled odvrátila.</p>
			<p class="MLP-text">Pohádka zajímavě kontrastovala s&#160;textem Jolaniny matky, který četl před chvílí. Záhy ovšem pochopil důvod Pameliných obav&#160;– ze všech tří jejích pohádek, které až dosud slyšel nebo četl, byla tato zcela jednoznačně nejhorší. Šlo o&#160;velmi špatnou a&#160;převším velmi průhlednou odvozeninu notoricky známé pohádky Andersenovy.</p>
			<p class="MLP-text">Krátce pohlédl na cestující, kteří zatím nic netušili.</p>
			<p class="MLP-text">„Je to špatné,“ řekla tiše Pamela.</p>
			<p class="MLP-text">„Není to špatné,“ řekl Max. „Je to jen málo původní.“</p>
			<p class="MLP-text">„Málo původní?“ šeptala Pamela podezíravě.</p>
			<p class="MLP-text">„Málo originální.“</p>
			<p class="MLP-text">„Ale říkal jsi, že to není špatné? Jenom&#160;– že to není příliš originální?“</p>
			<p class="MLP-text">„Bohužel to není vůbec originální,“ řekl Max lítostivě. „Až příliš se to podobá té slavné pohádce od Hanse Christiana Andersena.“</p>
			<p class="MLP-text">„Ale to přece nevadí,“ usmála se zčistajasna Pamela. „Všechny pohádky na světě se přece navzájem podobají… Důležité je, že to&#160;– jak říkáš&#160;– není špatné.“</p>
			<p class="MLP-text">Max vůbec nechápal, kam se poděla ta její předchozí ustrašená nejistota.</p>
			<p class="MLP-text">„Takže to není špatné?“ ujišťovala se znovu.</p>
			<p class="MLP-text">Její pleť už opět zářila.</p>
			<p class="MLP-text">Max rezignoval&#160;– když nic, tak se alespoň přesvědčil, že se už nikdy v&#160;životě nesmí vrátit k&#160;práci nakladatelského redaktora.</p>
			<p class="MLP-text">„Není,“ řekl bezmála vesele. „Vlastně je svým způsobem krásná!“</p>
			<p class="MLP-text">Jeho radost z&#160;tak krásné pohádky se okamžitě přenesla i&#160;na její autorku, která na svého redaktora vděčně pohlédla a&#160;dlouze ho políbila. Maxe při té příležitosti napadlo, že by se mohl trochu potěšit včera dobytými državami a&#160;zajel jí rukou pod tričko. Sličná pohádkářka se nijak nebránila, a&#160;tak jí palcem a&#160;ukazováčkem pravé ruky lehce stiskl levou prsní bradavku.</p>
			<p class="MLP-text">„Co děláš?“ odstrčila ho pohoršeně.</p>
			<p class="MLP-text">Vstala, upravila se a&#160;prošla nazpátek ke svému stanovišti.</p>
			<p class="MLP-text">„Všichni už asi čekáte na obvyklou pohádku,“ pravila do mikrofonu.</p>
			<p class="MLP-text">Maxe znovu překvapilo, jakou proměnu dokáže prodělat její hlas.</p>
			<p class="MLP-text">„A&#160;já vás nezklamu!“ zvolala Pamela.</p>
			<p class="MLP-text">„Hurá!“ zvolal Ignác. „Sláva!“</p>
			<p class="MLP-text">Max viděl, že je opilý.</p>
			<p class="MLP-text">Šarlota a&#160;Petřík s&#160;Pavlíkem zatleskali.</p>
			<p class="MLP-text">„Támhle náš pan spisovatel už ji četl,“ oznámila účastníkům Pamela potěšeně.</p>
			<p class="MLP-text">Někteří účastníci se otočili, aby se na Maxe usmáli.</p>
			<p class="MLP-text">„Mohu vám na něj snad prozradit, že mu připadala sice maličko originální, ale jinak celkově velmi krásná.“</p>
			<p class="MLP-text">„Má vkus!“ zakřičel Ignác.</p>
			<p class="MLP-text">Irma s&#160;Denisou se zasmály.</p>
			<p class="MLP-text">„Takže se hezky pohodlně opřete a&#160;pěkně poslouchejte,“ řekla Pamela svým kouzelným hlasem. „Jmenuje se O&#160;ošklivém kolouškovi.“</p>
		</div>
</body>
</html>