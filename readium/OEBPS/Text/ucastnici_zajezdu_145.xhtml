<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-143</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-71" class="MLP-uroven2-kapitola">Účastníci a&#160;stíhačky</p>
			<p class="MLP-text-bez1radku">Stíhačky se nad pláží pravidelně objevovaly už v&#160;minulých dnech, ale v&#160;druhé polovině týdne se intenzita jejich přeletů několikanásobně zvýšila; dunivý zvuk motorů se nyní z&#160;oblohy snášel někdy i&#160;třikrát v&#160;průběhu jediné hodiny. V&#160;novinách sice psali, že jde o&#160;pravidelné a&#160;plánované kontrolní lety nad bosenským územím, ale Šarlota s&#160;Helgou přesto vzhlížely k&#160;burácejícímu nebi s&#160;jakýmsi podezíravým znepokojením; Helga si dokonce Pamele několikrát stěžovala&#160;– jako by předpokládala, že pravomoc mladičké průvodkyně dosahuje až do hlavního stanu štábu NATO&#160;– že ji ta letadla strašlivě rozčilují.</p>
			<p class="MLP-text">„Ta ženská mě zničí,“ svěřovala se Pamela Maxovi, jenž s&#160;ní tentokrát docela soucítil.</p>
			<p class="MLP-text">Přinejmenším dva účastníci zájezdu naopak přelety letadel pokaždé radostně vítali&#160;– totiž Jarda a&#160;Jakub. Jakmile zaslechli první záchvěv hřmění, bleskurychle vstali z&#160;lehátka a&#160;očima pátrali po formacích. K&#160;Jakubovu překvapení uměl Jarda jednotlivé stíhačky přesně rozeznat&#160;– věděl, jaký tvar křídel má americká stíhačka F-16, jak se od ní liší francouzský letoun Mirage a&#160;jaká je jejich bojová výzbroj. O&#160;tom táta neměl šajn. Nevěděl dokonce ani, co je forsáž. Ten by nerozeznal bombu od vytaženého podvozku, smál se pohrdavě Jakub. To je potom těžká domluva. Rychle stíhačky spočítal: tři, šest, devět.</p>
			<p class="MLP-text">„Devět,“ hlásil Jardovi.</p>
			<p class="MLP-text">Hleděl za nimi a&#160;přemýšlel, jestli jsou mezi vojenskými piloty homosexuálové.</p>
			<p class="MLP-text">„Vysypal bych těm Srbákům na palice napalm a&#160;byl by pokoj,“ řekl Jarda, když všech devět stíhaček zmizelo kdesi v&#160;italském vnitrozemí.</p>
			<p class="MLP-text">Někdy se k&#160;jejich pozorovacímu rituálu připojovala i&#160;Klára. Jednou, jak měla hlavu zvrácenou k&#160;obloze, v&#160;písku zavrávorala a&#160;musela se o&#160;Jakuba opřít. Její kůže byla příjemně horká a&#160;voněla ořechovým opalovacím krémem. Především jí vůbec nepáchlo podpaží. Kromě toho nebyla ani trochu tlustá. Byla sice o&#160;dva roky starší, ale kdyby Jakub nebyl homouš, možná by se mu docela líbila.</p>
		</div>
</body>
</html>