<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-128</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-56" class="MLP-uroven2-kapitola">Nechoď, dcero, na jezero!</p>
			<p class="MLP-text-bez1radku">Jolana si skočila do pokoje pro věci. Matka už byla v&#160;koupelně, zatímco otec teprve vstával; jeho pyžamo bylo neuvěřitelně zmačkané&#160;– jak si může někdo při spánku takhle zmačkat pyžamo?!&#160;– a&#160;táhl z&#160;něho alkohol. Otevřela okno. Z&#160;rozpačitého úsměvu, jímž ji pozoroval, Jolana pochopila, že i&#160;on se probudil s&#160;pocitem jakési neurčité viny.</p>
			<p class="MLP-text">„Vstáváme, vstáváme, lenosti se nepoddáváme,“ zahlaholila, aby mu naznačila, že ona, jeho dcera, mu naprosto nic nevyčítá.</p>
			<p class="MLP-text">Když byla malá, tímto optimistickým sloganem ji často budíval.</p>
			<p class="MLP-text">Otec přehnaně vesele zívl.</p>
			<p class="MLP-text">„Šup šup,“ pokračovala Jolana rozverně, „tvoje nová dvacetiletá kamarádka už je určitě vzhůru…“</p>
			<p class="MLP-text">Napadlo ji, zda to nepřehnala, ale otec se smál bezmála polichoceně.</p>
			<p class="MLP-text">„Co hlava?“ zeptala se.</p>
			<p class="MLP-text">„Nebolí,“ ujistil ji okamžitě otec, „jsem naprosto fit.“</p>
			<p class="MLP-text">Na důkaz svých slov se vcelku mrštně postavil.</p>
			<p class="MLP-text">„Tak to je fajn,“ řekla.</p>
			<p class="MLP-text">Natáhla se na špičky, políbila ho na spánek a&#160;on ji poplácal po zátylku. Potom zaklepala na dveře koupelny. Matka jí otevřela s&#160;nepřítomným výrazem v&#160;očích a&#160;s&#160;kartáčkem v&#160;ústech. Vypadala jako zestárlá holčička.</p>
			<p class="MLP-text">„Dobré ráno,“ zasmála se Jolana a&#160;políbila ji. „Půjdu matičko k&#160;jezeru, šatečky sobě vyperu. Jinými slovy tě chci informovat, že už jsem snídala a&#160;že odcházím na pláž.“</p>
			<p class="MLP-text">Otočila se tak, aby mluvila zároveň i&#160;k&#160;otci.</p>
			<p class="MLP-text">„Říkám to jen pro případ, že byste mne&#160;– čistě náhodou&#160;– u&#160;snídaně postrádali.“</p>
			<p class="MLP-text">Matce stékalo po bradě trochu pěny.</p>
			<p class="MLP-text">„Vnímáš mě?“ řekla Jolana.</p>
			<p class="MLP-text">„Vnímám,“ bránila se matka.</p>
			<p class="MLP-text">„Co jsem říkala?“</p>
			<p class="MLP-text">„Že už jsi snídala a&#160;že jdeš na pláž.“</p>
			<p class="MLP-text"><span>Jolana by se vsadila, že jakkoli matka zvukovou podobu jejího sdělení zopakovala správně, jeho vlastní význam jí došel teprve nyní.</span></p>
			<p class="MLP-text">„Už na pláž?“ podivila se. „A&#160;nechceš počkat na nás?“</p>
			<p class="MLP-text">„Jdu s&#160;Maxem,“ vysvětlila jí Jolana.</p>
			<p class="MLP-text">Matčin výraz ji upřímně pobavil.</p>
			<p class="MLP-text">„S&#160;tím spisovatelem?“ užasla matka.</p>
			<p class="MLP-text">„A&#160;navíc úplně sama,“ pošeptala jí Jolana dramaticky.</p>
			<p class="MLP-text">Matka přelétla kritickým pohledem její obnošené černé tílko a&#160;roztrhané džínové šortky.</p>
			<p class="MLP-text">„A&#160;to s&#160;ním chceš jít takhle?“</p>
			<p class="MLP-text">Jolaně vydržel smích až na ulici.</p>
		</div>
</body>
</html>