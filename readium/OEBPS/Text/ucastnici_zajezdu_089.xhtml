<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-87</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-15" class="MLP-uroven2-kapitola">Sice ne žádní intelektuálové,<br/>ale zato docela milí lidé</p>
			<p class="MLP-text-bez1radku">Hynek se znamenitě vyspal a&#160;slunečné ráno za okny jeho dobrou náladu ještě umocnilo. Při holení si prozpěvoval, během oblékání žertoval s&#160;Jakubem a&#160;později u&#160;snídaně dokonce i&#160;se Zuzanou, takže na pláž odcházeli v&#160;atmosféře dlouho nepoznané rodinné pohody.</p>
			<p class="MLP-text">Max, Oskar a&#160;Ignác na pláži už byli. Slunečník vedle nich byl zatím neobsazený a&#160;Hynek by se byl pod něj rád nastěhoval; Zuzana&#160;– nezvykle vstřícná&#160;– řekla, že pokud si to Hynek přeje, ráda se prý k&#160;oné pánské trojici připojí, přestože osobně by dala přednost společnosti Oliny, Ládi a&#160;jejich dvou dětí.</p>
			<p class="MLP-text">„Nejsou to sice žádní intelektuálové, ale zato jsou to docela milí lidé,“ pravila doslova.</p>
			<p class="MLP-text">„Skutečně? Tak to je skvělé. Já miluju milé lidi!“ řekl vesele Hynek a&#160;odhodlaně zamířil k&#160;dotyčné rodině. Co možná mile je pozdravil a&#160;s&#160;trochu přehnaným spěchem se vysvlékl do plavek; do vody se mu zrovna dvakrát nechtělo, ale byl to jediný způsob, jak uniknout obvyklým rozpakům počátku konverzace. Zuzana řekla, že půjde plavat až časem&#160;– Hynek měl pocit, že v&#160;jejím hlase zaslechl stopu výčitky, ale nyní už své rozhodnutí nemohl dost dobře změnit.</p>
			<p class="MLP-text">Jakub pravil, že si nejdřív odskočí.</p>
			<p class="MLP-text">„Počkám na tebe,“ navrhoval Hynek.</p>
			<p class="MLP-text">„Půjdu pak s&#160;mámou,“ odmítl ho syn.</p>
			<p class="MLP-text">Plaval asi patnáct minut. Když se vrátil, konverzace pod oběma spřátelenými slunečníky se právě stočila k&#160;povinné školní docházce. Zuzana vyprávěla Láďovi a&#160;Olině o&#160;obtížích, které měl Jakub v&#160;první třídě s&#160;krasopisem: jak každý úkol doslova protrpěli, jak malý Jakub při psaní tiskl jazyk mezi zuby a&#160;jak při tom kroutil celým tělem. Zuzanino líčení, které znal Hynek samozřejmě zpaměti, se poněkud vleklo, ale nedal svou znuděnost nijak znát.</p>
			<p class="MLP-text">„Kdykoli psal velké psací H, pokaždé si vykloubil rameno,“ řekl s&#160;úsměvem.</p>
			<p class="MLP-text">Olga i&#160;Láďa se zasmáli.</p>
			<p class="MLP-text">„Soudružka učitelka mu pak na přímou žádost lékaře z&#160;pohotovosti povolila, že může psát místo velkého H velké R. Od té doby psal třeba Náš soudruh prezident Gustav Rusák.“</p>
			<p class="MLP-text">Zejména Láďův smích Hynkovi připadal přehnaně hlasitý.</p>
			<p class="MLP-text">„Samozřejmě kecá,“ usmívala se Zuzana spokojeně.</p>
			<p class="MLP-text">„Inspektor zuřil, ale rameno už bylo v&#160;pohodě,“ vyprávěl Hynek.</p>
			<p class="MLP-text">„Náš Péťa si zase vždycky málem zamotá prsty, když si zavazuje tkaničky,“ smála se Olina.</p>
			<p class="MLP-text">„Anebo si na nich nadělá uzly,“ připomněl jí Láďa.</p>
			<p class="MLP-text">„A&#160;kolik!“ řekla Olina. „Vždycky ve školce strávím hrozně dlouhou dobu, než se mi podaří je všecky rozvázat. Většina dětí s&#160;maminkama je už dávno pryč&#160;– a&#160;já pořád rozvazuju tkaničky.“</p>
			<p class="MLP-text">Dokonce na Hynka zpříma pohlédla&#160;– zdálo se, že Hynkovo vtipkování skutečně odplavilo její počáteční nejistotu; Hynek ovšem nevěděl, zda tomu má být rád.</p>
			<p class="MLP-text">„Tak jsme mu koupili bačkůrky se sucháčema&#160;–“ zasmál se Láďa.</p>
			<p class="MLP-text">„Jo, tak jsme mu koupili bačkůrky se sucháčema,“ vystřídala ho ihned Olga, „ale učitelky nám řekly, že když bude mít bačkůrky se sucháčema, a&#160;ne s&#160;tkaničkama, tak se zavazovat tkaničky rozhodně nenaučí.“</p>
			<p class="MLP-text">Hynek si všiml, že její oči doslova září.</p>
			<p class="MLP-text">„Tak jsme mu zase dali ty s&#160;tkaničkama,“ řekla Olga. Obrátila se k&#160;Zuzaně: „Stejně se mu do těch sucháčů dostal filc z&#160;punčocháčů a&#160;z&#160;tepláků, takže už vůbec nelepily…“</p>
			<p class="MLP-text">Hynek si připadal trochu podvedeně: Kde jsou ti inzerovaní milí lidé?</p>
			<p class="MLP-text">„Filc ze sucháčů se mu dostal do punčocháčů?“ plácl nazdařbůh.</p>
			<p class="MLP-text">Olina zaraženě zmlkla a&#160;pohlédla na svého manžela. Hynek se dodatečně pokusil vydávat svou poznámku za vtip, ale bylo, zdálo se, už pozdě. Zuzana na něj krátce, ostře pohlédla.</p>
			<p class="MLP-text">„Nepůjdeme taky do vody?“ navrhl Olině Láďa.</p>
			<p class="MLP-text">„Půjdeme s&#160;Jakubem s&#160;vámi,“ řekla Zuzana.</p>
			<p class="MLP-text">Už se na Hynka nepodívala.</p>
			<p class="MLP-text">„Pohlídám vám věci,“ volal za nimi snaživě Hynek, ale nikdo mu neodpověděl.</p>
		</div>
</body>
</html>