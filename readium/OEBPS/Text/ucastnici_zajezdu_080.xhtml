<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-78</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-6" class="MLP-uroven2-kapitola">Selektivní metoda výběru spolustolovníků</p>
			<p class="MLP-text-bez1radku">Irma s&#160;Denisou už byly také vysprchované i&#160;nalíčené a&#160;nyní seděly na postelích a&#160;přemýšlely, po kolika asi budou stoly v&#160;hotelové restauraci. Obě byly jenom v&#160;kalhotkách, aby si nezmačkaly šaty.</p>
			<p class="MLP-text">„Myslíš, že po čtyřech?“ pochybovala Irma.</p>
			<p class="MLP-text">„To nevím,“ řekla Denisa, „ale vím, že jestli budem příštích sedm večerů sedět s&#160;těma dvěma šílenejma stařenama, tak mě z&#160;toho fakt jebne.“</p>
			<p class="MLP-text">Irma se zasmála.</p>
			<p class="MLP-text">„Tak si sednem s&#160;panem poslancem a&#160;tou jeho dobře oblečenou rodinkou,“ navrhla žertem. Hynek se jí líbil a&#160;seděla by s&#160;ním u&#160;stolu docela ráda, ale Denisa se jen holčičím způsobem znechuceně ušklíbla, jako kdysi ve školní jídelně, když byla k&#160;obědu kolínka.</p>
			<p class="MLP-text">„Když se nebudeš zajímat o&#160;politiku,“ řekla Irma naoko varovně, „začne se politika zajímat o&#160;tebe…“</p>
			<p class="MLP-text">„Ať se o&#160;mě politika klidně zajímá, proč ne?“ řekla Denisa blazeovaně. „Ale když už, tak rozhodně bez rodinky…“</p>
			<p class="MLP-text">Vzápětí si uvědomila, že možná došlo ke střetu zájmů.</p>
			<p class="MLP-text">„Ale jestli chceš poslance, je tvůj,“ dodala velkoryse.</p>
			<p class="MLP-text">„Tisíceré díky,“ ušklíbla se naoko Irma.</p>
			<p class="MLP-text">Znovu si uvědomila, že jsou obě připraveny jedna druhou kdykoli zradit.</p>
			<p class="MLP-text">„Já snad ani žádné plážové dobrodružství neplánuju,“ řekla Denisa.</p>
			<p class="MLP-text">Do slovního spojení plážové dobrodružství sice vložila příslušný ironický odstup studentky druhého ročníku filozofické fakulty, ale potom se rozkošnicky protáhla a&#160;s&#160;nečekanou, jakoby línou smysl­ností se převalila na záda.</p>
			<p class="MLP-text">„Nebo že by jóóó?“ řekla zpěvavě.</p>
			<p class="MLP-text">Spiklenecky&#160;– jako dvě staré hříšnice&#160;– se zasmály.</p>
			<p class="MLP-text">„Tak s&#160;kým si sedneme?“ vrátila se pak Irma k&#160;nedokončenému tématu. „S&#160;tím obstarožním Beach Boyem a&#160;tou jeho nejmíň třicetiletou dcerou, kterou se ještě letos báli pustit samotnou?“</p>
			<p class="MLP-text">Líbilo se jí, že přišla na to sarkastické ještě letos.</p>
			<p class="MLP-text">Připomněly si pád Jolanina otce do uličky&#160;– to je znovu dokázalo rozveselit.</p>
			<p class="MLP-text">„Ne, víš s&#160;kým si sednem?“ vykřikovala mezi nápory smíchu Denisa. „S&#160;tím strašlivým Jardou!“</p>
			<p class="MLP-text">„A&#160;s&#160;tou jeho Jituš!“ ječela Irma.</p>
			<p class="MLP-text">Konečně se ztišily.</p>
			<p class="MLP-text">„No jo,“ řekla Irma udýchaně, „ale s&#160;kým si teda sedneme?“</p>
			<p class="MLP-text">Denisa přemýšlela.</p>
			<p class="MLP-text">„To je teda vážně schíza&#160;– v&#160;tomhle panoptiku.“</p>
			<p class="MLP-text">Ale natáhla si už šaty.</p>
			<p class="MLP-text">„Hoď sebou,“ pravila zkušeně, „zkusíme tam bejt dřív.“</p>
			<p class="MLP-text">Jenomže jídelna byla ještě zavřená.</p>
			<p class="MLP-text">„To je trapný, ne?“ řekla Irma. „Takhle tady stát…“</p>
			<p class="MLP-text">„A&#160;co chceš dělat?“ řekla Denisa trochu příkře.</p>
			<p class="MLP-text">Někdy ji Irma štvala. Všimla si ale, že vlevo od recepce je bar; postarší prošedivělý barman zrovna vytíral sklenice na večer.</p>
			<p class="MLP-text"><span>„Sedneme si na chvíli na bar,“ oznámila Irmě v&#160;okamžitém popudu.</span></p>
			<p class="MLP-text">„Na bar?“</p>
			<p class="MLP-text">„Jasně. Zvu tě!“</p>
			<p class="MLP-text">V&#160;opojení z&#160;toho velkorysého kamarádského gesta úplně zapomněla na předchozí chvilkovou podrážděnost.</p>
			<p class="MLP-text">„Myslíš?“ váhala Irma.</p>
			<p class="MLP-text">Nikdo jiný na baru nebyl.</p>
			<p class="MLP-text"><span>„No a&#160;co, proč bychom si před večeří nemohly dát jedno campari?“</span></p>
			<p class="MLP-text"><span>Barman přijal jejich objednávku bez mrknutí oka, což Irmu povzbudilo. Campari s&#160;džusem bylo silné a&#160;s&#160;tím červeným </span><span>zakrouceným</span><span> brčkem a&#160;cinkajícími kostkami ledu vypadalo v&#160;té vysoké sklenici moc hezky. Irma se po chvíli příjemně uvolnila.</span></p>
			<p class="MLP-text">„To byl dobrý nápad&#160;– s&#160;tím barem,“ pochválila Denisu.</p>
			<p class="MLP-text">„Viď,“ řekla Denisa spokojeně.</p>
			<p class="MLP-text">Přehodila si nohu přes nohu. Irma ji po chvíli napodobila.</p>
			<p class="MLP-text">„Can we have two more?“ řekla barmanovi. Přistrčila mu prázdné sklenice.</p>
			<p class="MLP-text">„Tyhle platím já,“ oznámila Denise.</p>
			<p class="MLP-text">Denisa předstírala zděšení.</p>
			<p class="MLP-text">„Ty si chceš dát ještě jedno?“</p>
			<p class="MLP-text">„No a&#160;co? Proč bychom si před večeří nemohly dát dvě campari?“</p>
			<p class="MLP-text">Zasmály se.</p>
			<p class="MLP-text">Irmu až zamrzelo, že předtím na Denisu v&#160;duchu nasazovala. Přitom je Denisa možná její vůbec nejlepší kamarádka. Nebo snad má nějakou lepší? Barman před ně postavil plné sklenice. Irma jednu uchopila a&#160;opřela si ji o&#160;čelo.</p>
			<p class="MLP-text">„Je to skvěle studený,“ řekla.</p>
			<p class="MLP-text">Už to trochu začínala cítit.</p>
			<p class="MLP-text">„Jo,“ řekla Denisa a&#160;vcucla velkou kostku ledu. Rozpustile se zasmála a&#160;pohodila hlavou k&#160;dosud zamčenému vchodu do jídelny, kde Šarlota s&#160;Helgou trpělivě vytvářely čelo neexistující fronty.</p>
			<p class="MLP-text">„It’s as cold as a&#160;witch’s tit.“</p>
			<p class="MLP-text">Irma vyprskla trochu campari na bar. Barman jí mlčky podal papírový ubrousek. Denisa je rozhodně nejzábavnější, říkala si Irma. Udělala rozhodně dobře, že s&#160;ní jela. Všimla si, že přišel Hynek se synem a&#160;manželkou.</p>
			<p class="MLP-text">„Hele,“ šťouchla do Denisy, „předseda Parlamentního výboru pro šťastnou rodinu.“</p>
			<p class="MLP-text">Ještě než to dořekla, věděla, že tahle věta se jí fakt povedla.</p>
			<p class="MLP-text">Denisa se upřímně zachechtala. Když Irma chce, je s&#160;ní docela sranda, říkala si.</p>
			<p class="MLP-text">Za Hynkem a&#160;Zuzanou se přihnali Jarda s&#160;Jituš a&#160;s&#160;oběma odrostlými dětmi. Všichni se pořád dívali na hodinky. Irma a&#160;Denisa občas taky. O&#160;minutu později se dostavila ta neuvěřitelná průvodkyně v&#160;polovečerních šatech s&#160;naprosto šokujícím výstřihem; obcházela všechny přítomné a&#160;ukazovala jim, kterým směrem je zamčená restaurace.</p>
			<p class="MLP-text">„My víme, slečno, kde je jídelna,“ informovala ji kysele Irma, přičemž nespouštěla oči z&#160;jejího výstřihu.</p>
			<p class="MLP-text">Pamela odtančila k&#160;jiné přicházející dvojici.</p>
			<p class="MLP-text">„Když vidím nadšence, oblévá mne smrtelný chlad&#160;– Lermontov,“ řekla Denisa, ale znělo to trochu nuceně.</p>
			<p class="MLP-text">Nikdo další už nešel a&#160;Denise připadalo, že zábava uvázla; možná to bylo tím, že se proti své vůli stále dívaly na Pamelu. Potom se z&#160;ničeho nic objevili Oskar, Ignác a&#160;Max. Obě dívky se rychle chopily svých sklenic.</p>
			<p class="MLP-text">„Chlapci,“ zavolala na Oskara Irma, „držte nám někde místo!“</p>
			<p class="MLP-text">Zatímco se pokoušela o&#160;prostý, nezávazný úsměv, přemýšlela, zda příliš nekřičela. Ze strany cítila Denisin nesouhlasný pohled.</p>
			<p class="MLP-text">Max na Oskara s&#160;Ignácem pobaveně pohlédl.</p>
			<p class="MLP-text">„Dobře,“ zavolal Oskar.</p>
			<p class="MLP-text">„Teda já tě nepoznávám,“ řekla Denisa povýšeně.</p>
			<p class="MLP-text">„Já se taky nepoznávám,“ řekla Irma.</p>
			<p class="MLP-text">Asi opravdu moc řvala. Jenomže kdyby to neudělala, mohly taky celej tejden sedět s&#160;Košťálovou a&#160;Petrescem. Jedna z&#160;nich dvou prostě tu špinavou práci dělat musí&#160;– a&#160;Deniska to ví taky.</p>
			<p class="MLP-text">A&#160;místo aby jí byla vděčná, má ještě kecy.</p>
		</div>
</body>
</html>