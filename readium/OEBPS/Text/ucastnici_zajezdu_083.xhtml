<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-81</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-9" class="MLP-uroven2-kapitola">Kdo je kdo<br/>(2)</p>
			<p class="MLP-text-bez1radku">„Tak ještě tu máme tyhle dva pány na holení,“ ukázala Pamela prstem na Ignáce s&#160;Oskarem a&#160;potom spočinula dvěma významnými, dlouhými pohledy na Hynkovi a&#160;na Maxovi, „a po nich přijde to nejzajímavější!“</p>
			<p class="MLP-text">Bylo zřejmé, že si neomalenost svého výroku&#160;– nejen vůči oběma Maxovým kamarádům, ale koneckonců vůči všem, kteří se až dosud představili&#160;– vůbec neuvědomuje.</p>
			<p class="MLP-text">„S&#160;námi se nezdržujte, slečno průvodkyně,“ řekl hlasitě Ignác, aniž si&#160;– jako dosud jediný&#160;– stoupl. „My jsme jenom dva úplně bezvýznamní homosexuálové.“</p>
			<p class="MLP-text">Oskar pozoroval pláž a&#160;moře.</p>
			<p class="MLP-text">„My jsme jenom dva řadoví teplajzníci,“ zasmál se Ignác.</p>
			<p class="MLP-text">Max k&#160;němu vzhlédl s&#160;jistou obavou, ale jeho smích mu připadal v&#160;pořádku: byl uvolněný a&#160;lehkomyslný. Osvobozující.</p>
			<p class="MLP-text">Ostatní rekreanti se zvýšeným zájmem vzhlíželi k&#160;jejich stolu.</p>
			<p class="MLP-text">„Ale jděte,“ řekla Pamela.</p>
			<p class="MLP-text">S&#160;nejistým úsměvem se rozhlédla.</p>
			<p class="MLP-text">„Já to říkal,“ řekl Jarda.</p>
			<p class="MLP-text">Nepřátelsky si Ignáce měřil.</p>
			<p class="MLP-text">„No jo. A&#160;co je horší: My nejenže nemáme největší životní sen,“ řekl pochmurně Ignác a&#160;pohlédl na Irmu s&#160;Denisou, „my dokonce nemáme ani koníčky!“</p>
			<p class="MLP-text">„To zas nelži,“ osmělil se Oskar, „ty přece hrozně rád pozoruješ vosy!“</p>
			<p class="MLP-text">„V&#160;koši,“ řekl Pamele Max. „Abychom byli přesní.“</p>
			<p class="MLP-text">Jídelnou zavládl všeobecný informační chaos, jehož přímým důsledkem byl rádobydiskrétní šepot. Šarlota s&#160;Helgou se zvědavě postavily.</p>
			<p class="MLP-text">„Oni jsou homosexuálové?“ zeptala se Zuzana šeptem svého muže.</p>
			<p class="MLP-text">„Ano,“ řekl Hynek.</p>
			<p class="MLP-text">Přál by si, aby se jeho žena tvářila jinak. Pokud možno méně udiveně. Kde žije?</p>
			<p class="MLP-text">Jakub nevěřil svým uším: Takže oni jsou taky homouši&#160;– a&#160;docela klidně o&#160;tom nahlas mluví! Dokonce se ještě smějí! Nechápal, jak to dokážou&#160;– a&#160;záviděl jim. Nemohl od nich odtrhnout oči. Přemýšlel, jestli by to taky měl říct.</p>
			<p class="MLP-text">U&#160;stolu číslo 1 se mezitím rozvinula hlučná debata o&#160;homosexuálech, nemoci AIDS a&#160;drogové závislosti. Pamela se pokusila uchopit organizaci večera znovu do svých rukou.</p>
			<p class="MLP-text">„Takže to bychom měli,“ volala hlasitě, „a nyní bych chtěla poprosit, aby se nám všem představil pan poslanec z&#160;parlamentu s&#160;rodinou.“</p>
			<p class="MLP-text">Sál se posléze přece jen ztišil.</p>
			<p class="MLP-text">Poslanec z&#160;parlamentu byl docela mile sebeironický a&#160;profesionálně věcný. Představil především svou ženu a&#160;syna a&#160;potom&#160;– už z&#160;titulu své funkce&#160;– pohotově a&#160;vtipně zodpověděl dosti hloupý dotaz od stolu číslo 1. Jeho projevu, říkal si Max, se nedalo nic vytknout&#160;– což bylo právě to, co Zuzaně, když o&#160;tom tak přemýšlela, vlastně vadilo vůbec nejvíc.</p>
			<p class="MLP-text">„Děkujeme,“ poděkovala poprvé toho večera Pamela a&#160;potom obřadně položila ruku na Maxovo rameno: „Pana spisovatele vám také jistě nemusím představovat.“</p>
			<p class="MLP-text">Max se zlehka nazdvihl, ale když levým ramenem narazil do Pamelina ňadra, zase si rozpačitě sedl. Pamela ho pak&#160;– v&#160;logickém rozporu se svým předchozím tvrzením&#160;– představila sama, a&#160;sice jako známého autora a&#160;humoristu, který se hrozně dobře čte a&#160;který se jí svěřil, že každý den napíše jednu stránku, takže za rok má hotový celý román.</p>
			<p class="MLP-text">Šarlota&#160;– jako jediná&#160;– zatleskala.</p>
			<p class="MLP-text">Denisa s&#160;Irmou si vyměnily krátký pohled.</p>
			<p class="MLP-text">„Takhle jsem to ale neřek,“ protestoval chabě Max.</p>
			<p class="MLP-text">„To je jedno, řekls to hezky,“ řekl Ignác. „My ti rozumíme.“</p>
			<p class="MLP-text">„On je taky homosexuál?“ zeptal se Jakub nahlas otce.</p>
			<p class="MLP-text">„Ne.“</p>
			<p class="MLP-text">Max se rezignovaně zasmál.</p>
			<p class="MLP-text">Jolana na něj chápavě mrkla.</p>
			<p class="MLP-text">„Takže kdo nám zbývá?“ řekla Pamela a&#160;rozhlédla se. „Asi… už jenom já.“</p>
			<p class="MLP-text">„To nejlepší nakonec!“ zvolal Ignác.</p>
			<p class="MLP-text">Pamela pravila, že&#160;– jak už asi všichni vědí&#160;– se jmenuje Pamela a&#160;že před týdnem s&#160;vyznamenáním maturovala na střední ekonomické škole, obor cestovní ruch, kde také několikrát získala titul Miss ekonomka. Ve svém volném čase prý ráda jezdí na horském kole a&#160;poznává zajímavé lidi. Má ráda meruňkovou marmeládu a&#160;Mozarta. Toho údajně doslova zbožňuje. Jejím největším životním přáním je, aby už nebyly žádné války a&#160;aby všichni lidé na světě žili v&#160;míru.</p>
			<p class="MLP-text">„Amen,“ řekl Ignác.</p>
			<p class="MLP-text">„Tak,“ řekla Pamela, „a já jim jdu říct, že už můžou nosit večeře.“</p>
		</div>
</body>
</html>