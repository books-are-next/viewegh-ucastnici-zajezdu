<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-88</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-16" class="MLP-uroven2-kapitola">Max bojuje s&#160;živly</p>
			<p class="MLP-text-bez1radku">Do Pamelina nafukovacího lehátka se opřel mírný, teplý větřík a&#160;Pamela v&#160;písku pláže půvabně zavrávorala. Max si říkal, že by jí měl lehátko asi nést, ale sotva tak učinil, upadl do značných rozpaků&#160;– nejenže jde tři minuty poté, co z&#160;moře právě vylezl, do vody znovu, ale ještě ke všemu se tu rádobygalantně vláčí s&#160;touhle nafukovací stříbrnou hrůzou. Když míjel slunečník, pod nímž seděla se svými rodiči Jolana, předstíral, že jej cosi zaujalo na prázdném modrém obzoru.</p>
			<p class="MLP-text">Pamela se špičkou palce pravé nohy dotkla vodní pěny.</p>
			<p class="MLP-text">„Studí!“ zvolala a&#160;s&#160;docela nepatrným zpožděním ucukla.</p>
			<p class="MLP-text">„A&#160;je mokrá,“ řekl Max.</p>
			<p class="MLP-text">Připadal si jako dokonalý idiot.</p>
			<p class="MLP-text">Pamela se však do něj vesele zavěsila, zřejmě aby nebezpečným vlnám, jež jí dosahovaly až ke kolenům, mohla čelit s&#160;Maxovou oporou. Její paže byla podmanivě teplá, její ňadro kladlo nádherný odpor a&#160;její opalovací krém vydával vůni, které Max obvykle říkával šálivá. Jak přibývalo hloubky a&#160;hřbety vlnek šplouchaly Pamele stále výš na stehna a&#160;na sluncem rozpálené břicho, celé její tělo se napínalo&#160;– a&#160;když jí jedna z&#160;větších vln vyšplhala až k&#160;ňadrům, s&#160;dívčím výskotem se k&#160;Maxovi přitiskla.</p>
			<p class="MLP-text">Zatímco se mu hrnula krev do penisu, upíral Max oči na horizont, jako by tamodtud měla připlout loď, jejíž posádka ho zachrání&#160;– nebo alespoň pochopí.</p>
			<p class="MLP-text">Vzdychl, a&#160;aniž svůj těžký povzdech jakkoli komentoval, přidržel Pamele lehátko. Pamela na ně nešikovně, ale roztomile nalehla a&#160;s&#160;námahou se vydrápala nahoru; lehátko okamžitě zaplavila voda a&#160;Pamela začala komicky veslovat dlaněmi. Max plaval vedle ní, a&#160;třebaže už mu po pár minutách začala znovu být zima, poslušně se podřizoval jejímu stále pomalejšímu tempu. Posléze přestala zabírat úplně a&#160;založila si ruce pod bradu. Max měl na vybranou: buď mohl kroužit kolem dokola jako nějaký hladový žralok&#160;– nebo stát na místě a&#160;šlapat vodu.</p>
			<p class="MLP-text">Rozhodl se pro druhou variantu.</p>
			<p class="MLP-text">„Stejně si nedovedu představit, že bych si jen tak sedla a&#160;začala psát třeba román,“ řekla zamyšleně Pamela.</p>
			<p class="MLP-text">„To taky dost dobře takhle jednoduše nejde,“ řekl Max.</p>
			<p class="MLP-text">Slyšel, jak mu drkotají zuby.</p>
			<p class="MLP-text">„Nevěděla bych vůbec o&#160;čem…“</p>
			<p class="MLP-text">„Tím se netrap,“ řekl Max. Ta sůl v&#160;puse už začínala být protivná. „Autor si téma stejně nevybírá&#160;– téma si vybírá jeho.“</p>
			<p class="MLP-text"><span>„Stejně tě obdivuju, Maxíčku,“ řekla Pamela. „Napsat tolik stránek!“</span></p>
			<p class="MLP-text">„Můžu tě o&#160;něco požádat?“ řekl Max s&#160;pracným úsměvem. „Neříkej mi, prosím tě, Maxíčku.“</p>
			<p class="MLP-text">Pamela se vztyčila na loktech.</p>
			<p class="MLP-text">„Tobě se to nelíbí?“</p>
			<p class="MLP-text">„Zvykl jsem si už na Maxe. Zkus to taky.“</p>
			<p class="MLP-text">Přidržel se na chvíli bočního okraje. Pamelina ňadra ležela v&#160;loužičce stříbrošedé vody v&#160;prohlubni lehátka jako dva mladí vypasení hrošíci sklánějící se nad napajedlem. Odstrčil ji i&#160;s&#160;lehátkem od sebe a&#160;zase si ji přitáhl; překvapilo ho, jak malý odpor mu voda klade, a&#160;líbilo se mu, že má Pamelu jakoby ve své moci. Otočil si ji nohama k&#160;sobě a&#160;mokrými ústy ji polechtal na chodidlech. Zavýskla. Třásl se už zimou, ale přesto jí políbil trochu drsné paty a&#160;potom jí olízl obě lýtka. Smála se. Jediným pohybem přiblížil její obličej ke svému, ale když ji chtěl políbit, s&#160;nečekanou prudkostí uhnula. Dokonce se na lehátku posadila.</p>
			<p class="MLP-text">„Co to děláš?“</p>
			<p class="MLP-text">„Chtěl jsem tě políbit,“ přiznal Max.</p>
			<p class="MLP-text">„Políbit?“ řekla Pamela s&#160;podivuhodným zděšením. „Proč?“</p>
			<p class="MLP-text">Max ji nějakou dobu pozoroval.</p>
			<p class="MLP-text">„Zapomeň na to,“ řekl potom klidně. „Už to víckrát neudělám.“</p>
			<p class="MLP-text"><span>Odstrčil lehátko směrem od pobřeží, ale bylo to jen gesto. Kdyby lehátko skutečně mohl odstrčit až na volné moře a&#160;vydat je tak napospas větru, odlivu a&#160;proudům, udělal by to? Plaval nazpět a&#160;už po několika rychlých tempech nemohl uvěřit, že se na ni před chvílí sápal. Co to proboha dělám? říkal si nakvašeně. Kolik mi proboha je?</span></p>
			<p class="MLP-text">Znovu si ověřil, že jakmile Pamelu nevidí, jakmile se od ní byť jen trochu vzdálí, její zhoubný vliv postřehnutelně slábne a&#160;on je schopen uvažovat a&#160;jednat rozumně.</p>
			<p class="MLP-text">Slyšel ji, jak na něho volá, ale neotočil se a&#160;plaval rychle ke břehu.</p>
		</div>
</body>
</html>