<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-131</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-2-59" class="MLP-uroven2-kapitola">K&#160;některým aspektům<br/>ranní komunikace</p>
			<p class="MLP-text-bez1radku">Irma měla zavřené oči, ale spánek už nějakou dobu pouze předstírala. Potřebovala do koupelny (obávala se dokonce, že bude znovu zvracet), ale nechtěla riskovat, že se srazí s&#160;Denisou&#160;– cítila totiž, že Denisa je už také vzhůru. Bála se však pohlédnout na její postel, aby se náhodou nesetkala s&#160;jejím pohledem. Zatím na něco takového nebyla připravená. Slyšela, že se Denisa dlouze převaluje, a&#160;považovala to za předehru vstávání; pozorně se zaposlouchala, ale zvuky z&#160;vedlejší postele náhle zcela umlkly. Pootevřela opatrně jedno oko: Denisa ležela zády k&#160;ní. Bystře vstala a&#160;několika rychlými kroky dosáhla koupelny, kde se zamkla; získala tak dost času na přemýšlení.</p>
			<p class="MLP-text">To hlavní věděla ovšem i&#160;bez toho: především se nesmí změnit v&#160;mučednici s&#160;vyčítavým, ublíženým pohledem. Mučednice jsou únavné a&#160;nikoho nezajímají. Musí být naopak nad věcí. Vtipná, usměvavá, ironická&#160;– a&#160;ne zahořkle jízlivá. Musí se tvářit samozřejmě a&#160;nepřekvapeně. Nesmí připustit, aby byla za křena. To jasné, pevné předsevzetí ji trochu uklidnilo.</p>
			<p class="MLP-text">Denisa měla už nejméně pět minut pocit, že umře žízní. Rty a&#160;jazyk měla vyschlé tak, že skoro nemohla polknout. Na nočním stolku stála sklenice s&#160;multivitaminem, ale bála se zdvihnout hlavu z&#160;polštáře, protože tušila, že Irma nespí. Když slyšela, že Irma vstává, přivítala to se značnou úlevou; doufala jen, že se Irma nebude dlouho potácet po pokoji a&#160;ihned zmizí v&#160;koupelně. Ještě zkrátka nebyla připravená na to, aby s&#160;Irmou mluvila.</p>
			<p class="MLP-text">Jakmile se Irma v&#160;koupelně zamkla, s&#160;úlevou odhodila přikrývku, posadila se na posteli a&#160;lačně pila. Potom si lehla naznak a&#160;připravovala se na chvíli, kdy Irma otevře dveře koupelny. Když o&#160;tom tak přemýšlela, zjišťovala, že celý ten takzvaný problém spočívá v&#160;jediné její větě, kterou trochu neuváženě vyslovila už první den: Jestli chceš poslance, máš ho mít. Kvůli téhle jediné větě, kterou beztak myslela napůl žertem, se nyní cítila provinile. Kdyby tu větu nevyslovila, bylo by všechno&#160;– alespoň pokud jde o&#160;její vztah k&#160;Irmě&#160;– v&#160;naprostém pořádku. Poněkud se uklidnila.</p>
			<p class="MLP-text">Irma vyšla z&#160;koupelny.</p>
			<p class="MLP-text">Denisa s&#160;úlevou zaznamenala, že se netváří ani trochu vyčítavě nebo ublíženě.</p>
			<p class="MLP-text">„Morning,“ pozdravila ji.</p>
			<p class="MLP-text">„Morning,“ řekla Irma skoro vesele. Chytila se za žaludek: „I’m stoned.“</p>
			<p class="MLP-text">„So am I.“</p>
			<p class="MLP-text">Denisa byla ráda, že to šlo tak dobře. Vyhlédla z&#160;okna: modré nebe slibovalo další nádherný den. Docela se už těšila na Hynka.</p>
			<p class="MLP-text">„Jdeš k&#160;moři?“ zeptala se Irmy.</p>
			<p class="MLP-text">A&#160;je to tu, blesklo hlavou Irmě. Tak tedy už ne přátelský plurál: Jdeme k&#160;moři?, ale surový, brutální, bezohledný singulár: Jdeš k&#160;moři?</p>
			<p class="MLP-text">„Asi,“ řekla naprosto nenuceně.</p>
			<p class="MLP-text">A&#160;do konce dovolené jsem tu za křena, došlo jí.</p>
			<p class="MLP-text">Málem se rozbrečela.</p>
		</div>
</body>
</html>