<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ucastnici_zajezdu-67</title>
		<link href="../Styles/ucastnici__idstyles.css" rel="stylesheet" type="text/css"/>
	</head>
	<body id="ucastnici_zajezdu" xml:lang="cs-CZ">
		<div>
			<p id="toc_marker-1-64" class="MLP-uroven2-kapitola">Helga by potřebovala<br/>Maxovy nohy</p>
			<p class="MLP-text-bez1radku">Max čekal spolu s&#160;Hynkem a&#160;několika ostatními na ranní kávu, ale když si všiml, že vystupování z&#160;autobusu činí Helze jisté obtíže, opustil na okamžik krátkou frontu a&#160;zdvořile jí nabídl ruku.</p>
			<p class="MLP-text">„Děkuji,“ pravila Helga poněkud upjatě.</p>
			<p class="MLP-text">Jakmile s&#160;Maxovou pomocí bezpečně došlápla na pevný asfalt, napřímila se a&#160;zálibně si prohlédla Maxovy opálené nohy.</p>
			<p class="MLP-text">„Potřebovala bych vaše nohy,“ pravila.</p>
			<p class="MLP-text">Max pochopil Helžinu poznámku jako zcela nevinný konverzační postesk na špatně sloužící zdraví, který&#160;– jakkoli se týkal tématu z&#160;hlediska společenké přijatelnosti obvykle problematického&#160;– nikterak nepřekračoval hranice dobrého vkusu, avšak když pohlédl do Helžiny tváře, předpokládaný úsměv v&#160;ní nenašel.</p>
			<p class="MLP-text">Trochu ho to zmátlo, a&#160;tak se jen rozpačitě usmál.</p>
			<p class="MLP-text">„Říkám,“ pravila Helga s&#160;naprosto stejnou nedůtklivostí, s&#160;níž mluvila s&#160;nedoslýchající Šarlotou, „že bych potřebovala vaše nohy.“</p>
			<p class="MLP-text">To skutečně nebyl tón lehké, nenucené konverzace, uvědomoval si polekaně Max&#160;– to byl chladný, dotčený tón starší dámy, které jeden nevychovaný mladý muž odmítá udělat docela nepatrnou laskavost&#160;– totiž vyměnit si s&#160;ní nohy.</p>
			<p class="MLP-text">Max na své nohy sklouzl krátkým pohledem. Upřímně řečeno, jemu se líbily také. K&#160;mnoha partiím svého po léta už pouze zahálejícího těla měl nemalé kritické výhrady, ale se svýma nohama byl dosud vcelku spokojen, neboť si kupodivu stále uchovávaly onu svalnatou pevnost z&#160;časů Maxova lehkoatletického mládí. Max se na ně díval a&#160;zkoušel si představit, že by měl tyto opálené, spolehlivé nohy vyměnit za ty dvě holé, bledé, vyzáblé stařecké končetiny plné křečových žil, u&#160;kotníků a&#160;na nártech navíc napuchlé do fialova.</p>
			<p class="MLP-text">Nešlo to.</p>
			<p class="MLP-text">Pokusil se to celé obrátit v&#160;žert.</p>
			<p class="MLP-text">„Neunáhlujte se,“ varoval naoko Helgu, „měla byste vidět, jak se tyhle nohy třesou, když musí po schodech do čtvrtého patra.“</p>
			<p class="MLP-text">Snad ještě o&#160;chloupek dříve, než svůj usilovný vtip dokončil, uvědomil si Max, že ono čtvrté patro bylo amatérskou chybou.</p>
			<p class="MLP-text">„Já,“ ušklíbla se Helga s&#160;důstojnou, vítězoslavnou převahou, „bych do čtvrtého patra nevylezla vůbec!“</p>
			<p class="MLP-text">Ještě než Maxe definitivně opustila, udělala útrpný obličej, jenž měl Maxovi, Hynkovi a&#160;všem ostatním demonstrovat, za jak trapné považuje podobné vytáčky, které&#160;– jako by to nevěděla&#160;– mají pouze zakrýt Maxovu sobeckou neochotu. Kdyby byl Max skutečný džentlmen, říkaly její uražené oči, věnoval by jí obě své nohy už dávno!</p>
			<p class="MLP-text">„Panebože, co po mně ta ženská chtěla?“ pošeptal Hynkovi Max. „Že si odepnu nohy v&#160;kyčli a&#160;věnuju jí je jako pugét?“</p>
			<p class="MLP-text">Zkusil si také na chvíli představit své torzo, jež by z&#160;něj po takovém vskutku kavalírském gestu na asfaltu zbylo, avšak žádná ironie a&#160;kupodivu ani žádný racionální výklad oné scény ho zcela nezbavily provinilého pocitu člověka, který nevyhověl přání staré a&#160;nemocné dámy.</p>
		</div>
</body>
</html>